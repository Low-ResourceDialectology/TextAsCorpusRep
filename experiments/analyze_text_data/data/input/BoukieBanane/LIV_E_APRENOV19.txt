1 
 LIV-E 
APRE NOV 19  
 
 
 
DEV VIRAHSAWMY  
 
 
©Institut Cardinal Jean Margeot (ICJM), 1, Celicourt Antelme street, 
Rose Hill, Mauritius.  
 
 
  

2 
 PREFAS  
     Pou mazorite dimoun dan mo pei, mo lang maternel, KreoL 
Morisien, li pa enn lang. Zot dir li enn patwa, enn tifranse kas -kase, 
enn jalek, enn pete bourik ek sipa ki ete ankor.  
     Pou mwa li plis ki enn ti zouti senp pou kominikasion bazik. Li 
lang ki mo ti tande kan mo ti ankor dan vant mo mama parski mo 
paran, Gouna ek Ramdass ti pe servi li dan zot lavi entim. Kan mo ti 
ne, sa lang la ti pe devlope lor vites e se sel lang ki mo ti kone avan 
mo ti al asiz lor ban lekol.  
     Mo sir ki mo lang maternel, enn zour pa enn zour, pou vinn 
Morisien, lang nasional Repiblik Maritim Moris, mediom 
lansegnman  prensipa l dan bann klas primer ek expresion kiltirel 
idantite Morisien.  
     Kovid -19 finn montre ki mo lang maternel/nou lang nasional li 
endispansab. Bann media elektronik pe servi li sistematikman pou 
enform ek edik popilasion e sa nouvo sitiasion la pe amenn p a zis 
devlopman vokabiler me osi enn enn devlopman sentax mazer. 
Malgre ki form pasif ekziste dan nou lang, nou pa tro servi li. Par 
ekzanp mo kapav dir, “Mo pe kwi manze.” (form aktif). Ousa mo 
kapav osi dir, “Manze pe kwi par mwa.” (form pasif).  
     Depi enn bon bout letan mo tann itilizasion enn kopil (‘copula’ an 
Angle ek ‘copule’ an Franse) me avek problem saniter ki nou pe 
traverse ki finn fer lang Morisien vinn zouti kominikasion 
fondamantal, sa kopil la pe itilize ar enn pli gran frekans. Kopil ‘ et’ 
pe fer form pasif vinn plis frekan: lapolis finn aret li / li finn et arete 
par lapolis; finn elir li spiker / li finn et eli spiker; tes finn detekte li 
pozitif / li finn et detekte pozitif ets.  
     Kontribision bann artis dan devlopman enn lang li pro verbial. Mo 
les mo detrwa poem  dan lame mizisien ek santer ki kone kouma fer 
louvraz la avanse.  
 
D.V 
 
3 
 KONTENI  
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
 
 
NOT LOR GRAFI  
Si dan grafi Franse ena let silansie kouma <e> final dan ‘boire’, 
‘heure’, ‘guerre’ ets., dan grafi Morisien peyna let silansie: ‘ser’ 
(expensive) ek ‘sere’ (tight); ‘las’ (loose) ek ‘lase’ (shoelace) et c. 
Dan grafi Franse <s> ou <t> li souvan silansie: ‘bas’, ‘bat’, ‘las’, ‘bout’ 
etc. Dan grafi Morisien <s> ek <t> final zot pa silansie: ‘ba’ (kiss); 
‘Bas!’ (Ase!); ‘bat’ (pingpong bat); ‘la’ (here); ‘las’ (loose) etc.  
Parey pou <r> dan ‘chanter’ ousa ‘man ger’. An Morisien <r> pa 
silansie: ‘manze’ (food); ‘manzer’ (eater); sante (song); ‘santer’ 
(singer) etc.  
Pou endik nazalizasion enn vwayel, nou koste <n> ar li: <a> vinn 
<an>  (ban, dan, fanfan) ; <o> vinn <on>  (bon, don, fon, gon) ; <e> 
vinn <en>  (ben, den , fen, gen, len, nen) . 
Vwayel nazal + n donn: bann, kann, pann, zann; bonn, donn, konn, 
zonn; denn, genn, penn, renn ets.  
  
4 
 METISAZ?  
INNEVITAB!  
 
(VARYASION LOR ENN TEM)  
 
 
Bhagavad -Gita, sapit 15 , dir nou  
Nou tou nou zanfan mem gran pie lafours  
Efemer  ek eternel  anmemtan . 
 
“This phenomenal creation, which is both ephemeral and eternal, is 
like a tree, but having its seed above in the Highest and its 
ramifications on this earth below. The scriptures are its leaves, and 
he who understands this, knows. ” 
(Bha gavad -Gita 15.1; Translation by Shri Purohit Swami. )  
  
5 
 ENN TIGRAP AYKOU  
01. Bann rasis pirsan  
Sir ki zot pou la toultan.  
Zot pa get divan.  
 
02. Zot dir mo’enn batar,  
Rasinn pouri san kanbar.  
Mwa mo sir mo’enn far.  
 
03. Bann fasis deklar  
Ki zot pe gagn laviktwar.  
Hitler ‘si ti kwar.  
 
04. Bann rasis -fasis  
Mars drwat -drwat ver presipis,  
Lespri dan malis.  
 
05. Zot ‘le kontrol tou:  
Karo, moulen ek dabbou1. 
Zot pe rant dan trou.  
 
06. Zot viol lanatir  
Ki donn nou nou nouritir.  
Pe tortir fitir.  
 
07. Zot konn zis finans;  
Lapeti pitay pa rans.  
Lavi dan balans.  
 
1 Mo Telegou pou lamone.  
6 
 08. Kan lamone pir  
Pou fabrik nouvo ras pir,  
Lerla lavi pir.  
 
09. De maledixion  
Pa fer enn benedixion.  
Nou pe koul dan fon.  
 
10. Depi premie zour  
Nou pe melanze touzour.  
Sa nou gran latour.  
 
11. Depi zour premie  
Metisaz finn tras sime.  
Pa pou arete.  
 
12. Dan kavern lontan,  
Dan sato zordi frengan,  
Melanz fer zanfan.  
 
13. Gref ar plant  nou fer  
Pou kre nouvo fri ek fler.  
Metisaz akter.  
 
14. Ekoute rasis!  
Metis ki pou touy fasis.  
So zistwar pa tris.  
 
 
7 
 ANOU SANTE!  
01. NOU TOU BATAR  
Kan nou refiz get ki nou lorizinn,  
Nou pas nou letan envant teori  
Pou flat nou ego, kasiet nou mofinn,  
Kwar laverite li dan nou manti.  
Refren:  Si nou pran kont bien istwar ras imen,  
Lerla nou konpran ki Homo  Sapiens,  
Imen azordi, pa ti kwar malsen  
Fer tigate ar Homo -Pa-Sapiens.  
 
Istwar ansegn nou ki Homo zordi  
Depi koumansman ti gagn relasion  
Ar Neandertal ek lezot nasion;  
Pa ti’ena koze, nou pa mem jati.  
Refren:  Si nou pran kont bien istwar ras imen ...  
 
Zordi ‘si parey, pa kwar zis lontan,  
Partou dan lemonn dimoun diferan  
Pe swazir partner ki pa mem jati.  
Enan ki bien fran; enan tilespri.  
Refren:  Si nou pran kont bien istwar ras imen ...  
 
Dime ankor plis, dimou n diferan  
Pa pou ezite pou dir zot kontan  
Parski nou pou konn pli bien nou istwar;  
Nou pa pou per dir ki nou tou batar.  
Refren:  Si nou pran kont bien istwar ras imen ...  
 
8 
 02. DRWA KWISAZ  
Tou imigrasion pa parey zame:  
Enan imigran lib parski li’anvi  
Pou tan t so lasans dan enn lot pei;  
Ena ki forse, lasenn dan lipie.  
Refren:  Metisaz, li ‘si, pa parey zame.  
Enan ki pa les diferans anpes  
De nam solider fer enn linite;  
Enan ki servi so pouvwar lakes.  
 
Patron tabisman servi so lanpriz,  
Parey kouma tou patron lant repriz,  
Pou reklam so drwa penetre lakwis,  
Depoz so lagren, fabrik enn metis.  
Refren:  Metisaz, li ‘si, pa parey zame ...  
 
Ki li dan karo, ki li dan biro,  
Bann ki bien lao fors feb ki anba  
Les zot kas zot yenn, sinon bel bala.  
Pa fer tralala, les zot bwar dilo.  
Refren:  Metisaz, li ‘si, pa parey zame ...  
 
Nou later Kreol, dan pei Moris,  
Pou sibir ankor ziska ki enn zour  
Enn larme metis ki konn so zepis  
Pou dir metisaz li nouvo lizour.  
Refren:  Metisaz, li ‘si, pa parey zame ...  
 
 
9 
 03. ZISTWAR LAPETI FEROS  
Misie Desesi Lapeti Feros,  
Bwana sort Lerop, ti ekziz so drwa,  
Drwa li ti enan grasa so plenpos,  
Pou defons bann vierz dan so ti landrwa.  
Refren:  Sak zanfan grovant ti gagn proteksion;  
Kan baba  vini, li fer so sofer  
Al leta sivil, fer deklarasion.  
Sofer ti papa zanfan set kouler.  
 
Mo konn enn misie bataz sinema,  
Pa konn so papa, mama kalkita;  
Piti lapo kler, seve sokola  
Ti’enan bienfeter dan lanonima.  
Refren:  Sak zanfan grovant ti gagn proteksion ...  
 
Mo konn enn madam, enn mari dimoun,  
Ten kafeole, sevelir boukle,  
Lizie kouma sat, ti gagn enn demann  
Organize par lapropriyete.  
Refren:  Sak zanfan grovant ti gagn proteksion ...  
 
Pa tou lapeti ti okip viktim.  
Maz orite zot ti deklar sadou,  
Ki pa konn madam ansent pou enn sou.  
Erezman ti’enan ki konn zwe zot fim.  
Refren:  Sak zanfan grovant ti gagn proteksion ...  
  
10 
 04. PIE LAFOURS  
Kan Ramdeo ek so Shakti Ziliet  
Desid kraz miray, fer li satini,  
Tou bann vilazwa kriye for “Chichi!”  
Exepte Mango, nenenn Tiziliet.  
Refren:  Mango konsey zot pa ekout nahi,  
Fer parey kouma rasinn pie lafours,  
Ki sorti lao dan lesiel beni  
Pou rant dan later, grandi so lafors.  
 
Kan Kristian Kato ek so Katija  
Desid pou marye, Monper -Mawlana  
Dir zot pa dakor. Koutim enportan!  
Ki relizion zot pou donn zot zanfan?  
Refren:  Mango konsey zot pa ekout nahi ...  
 
Kan Devi desid pou al viv ar Mark,  
So mama -papa dabor modi li;  
Answit menase pou dezerit li.  
Zot pa pou frekant manzer bef ek pork.  
Refren:  Mango konsey zot pa ekout nahi ...  
 
Kan Praba -Sheila; kan Adam ek Stiv  
Desid pou konstrir enn lavenir rait  
Bann lera legliz ek fodevo Shiv  
Koumans letalaz ek enn ta pannchait.  
Refren:  Mango konsey zot pa ekout nahi ...  
  
11 
 05. TOU FER ENN!  
Mawlana -Monper -Pannditji -Treter  
Pe kriye for -for, “tro boukou maler  
Akoz movezer pa ena baryer  
Parski tou dimoun pe deklar dokter.”  
Refren:  Bann exper -kone anfet pa kone  
Ki ena ennsel Bondie liniver.  
Apel li par nom ki donn ou lape  
Me zame bliye Li tousel S ENIER.  
 
Bhagavav -Gita, Ansien Testaman,  
Nouvo Testaman e osi Koran  
Zot konplemanter, patimannean.  
Aret kouyonad! Li pa lemoman.  
Refren:  Bann exper -kone anfet pa kone ...  
 
Ki ou al priye dan legliz, moske;  
Ki li dan pagod, kovil, sivala,  
Falepa bliye ki se nou lafwa  
E pa bann ritiel ki fer nou koste.  
Refren:  Bann exper -kone anfet pa kone ...  
 
Bann gran liv sakre depi 5 mil an  
Sakenn so manier pe fer nou konpran,  
Amizir lavi vinn pli konplike,  
Bizen partaz ek solidarite.  
Refren:  Bann exper -kone anfet pa ko ne ...  
  
12 
 06. OKENN LANG PA PIR!  
Enan ki kwar ki Sanskrit enn lang pir,  
Ki ti ne avan koumansman lavi,  
Ki pou kontinie mem apre fitir.  
Tousa propagann dan karo rasi.  
Refren:  Okenn lang pa pir! Lang imen ti ne  
Kan primat desid pou mars lor depat.  
Kan Homo Sapiens desid pou peple  
Enn tipti planet, lang imen dilat.  
 
Enan ki kwar ki Laten lang sakre,  
Ki Bondie lao konpran ek koze.  
“Ma -Pa dan lesiel”, mank boukou zepis,  
Pa, “ Pater Noster, qui es in caelis ”. 
Refren:  Okenn lang pa pir! Lang imen ti ne ...  
 
Enan ki kwar ki Arab lang bann sen,  
Ki dan paradi li paspor vital  
Pou ki sak swar ou gagn enn vierz vestal  
Ki pou rekonpans sakrifis teryen.  
Refren:  Okenn lang pa pir! Lang imen ti ne ...  
 
Ala ki mo kwar! Tou bann l ang koze,  
Dan tou kontinan ena mem rasinn  
Ki finn may -maye, ki finn melanze.  
Pa sey separe, ou amenn larwinn.  
Refren:  Okenn lang pa pir! Lang imen ti ne ...  
  
13 
 07. SOUFISM  
Bann sef relizie kontan ekzize  
Ki bann pratikan swiv bann lansegnman  
San bliye virgil  ousa pwenvirgil.  
San sa dapre zot, bizen kit kazot.  
Refren:  Me mo Sheik Soufi ki respe ritiel  
Dir nou ki bizen abandonn lesel  
Pou koste ar lespri iniversel;  
Lespri -leker pir, sa ki esansiel.  
 
Enan ki chombo seki materyel:  
Parol konn parker, expresion viziel,  
Rit siperfisiel, lenz tradisionel  
Me zot bliye net vre spiritiel.  
Refren:  Me mo Sheik Soufi ki respe ritiel ...  
 
Enan ki panse ki zis dan enn lang  
E pa dan enn lot ki kapav konn Li  
E koste ar Li; servi enn lot lang  
Li pou blok sime laport paradi.  
Refren:  Me mo Sheik Soufi ki respe ritiel ...  
 
Ena ki panse sante ek danse  
Enn zafer harram ki pa ena plas  
Dan lakaz Bondie kot bizen respe  
Koutim lepase bloke pa las -las. 
Refren:  Me mo Sheik Soufi ki respe ritiel ...  
  
14 
 08. METISAZ MARAY, ME TISAZ KARAY  
Esklav maron ek esklav libere  
Sort Madagaskar, pei Afriken  
Ti aprann servi bann plant ek zibie  
Lor later Kreol pou fer vant bien plen.  
Refren:  Metisaz bavant, metisaz boyo  
Ti pe plant bann pie nouvo ras Homo;  
Metisaz maray, metisaz karay  
Ti pe donn nesans lekzistans nouvo.  
 
Kolon Ti -Bretagn, travayer Endien  
Ki sort Bihar ek Later Dravidien  
Ti konn fer zepis pou kraz masala  
E marye pike pou fer bon nana.  
Refren:  Metisaz bavant, metisaz boyo ...  
 
Imigran Sinwa sort Later Haka  
Ou pei Kanton finn  amenn meni  
Ki pa ti enan avan zot vini  
E finn ed pou kre nouvote nana.  
Refren:  Metisaz bavant, metisaz boyo ...  
 
Aster nou enan varyete meni  
Sorti partou pou pran rasinn isi:  
Briyani, kichiri, douri -kari,  
Moulouktani, dalpouri, minn touni ...  
Refren:  Metisaz bavant, metisaz boyo ...  
 
 
15 
 09. LES LAPO KABRI GAZOUYE  
Jaz Ameriken, Sega Morisien,  
Toulede ti ne dan mem kondision  
E dan koumansman zot ti fer fizion  
Kiltir diferan, enstriman ansien.  
Refren:  Me Jaz azordi finn vinn planeter  
Parski li pa pe r metisaz kiltir  
Ki ouver leker pou absorb boner  
Alor ki Sega timid pou azir.  
 
Potansiel Sega pa pe devlope  
Parski finn ferm li dan nik touristik.  
So desten se vinn kiltir senbolik:  
Expresion sonor nou limanite.  
Refren:  Me Jaz azordi finn vinn planeter ...  
 
Jaz ouver lebra pou anbras talan  
Mizikal, enstrimantal diferan  
Kontinan, kiltir ek aspirasion  
Limanite ki swaf liberasion.  
Refren:  Me Jaz azordi finn vinn planeter ...  
 
Grasa bann zeni kouma Ravaton,  
Serge Lebrasse, C yril Ramdoo, Ernest Wiehe  
Nou Sega montre so kapasite  
Si nou bann artis aret fer zot gon.  
Refren:  Me Jaz azordi finn vinn planeter ...  
 
 
16 
 10. LANG METIS POU METIS  
Ena ankor kwar ki nou lang Kreol  
Li zis enn ti brans pouri, kas -kase  
Mazeste Franse ki Bondie koze,  
Ki bann anz konpran dan Rwayom Lizol.  
Refren:  Bann sef enbesil pa kapav konpran  
Metisaz kiltir, metisaz disan  
Finn plant dan later enn zouti pwisan  
Pou ed Morisien konn vre devlopman.  
 
Pli fasil bourik apresie lazle  
Ki fer zot konpran enn laverite:  
Angle ki lang preske iniversel  
Li ek Morisien finn manz mem disel.  
Refren:  Bann sef enbesil pa kapav konpran ...  
 
Nou bann lang Kreol zot pa ni pijinn,  
Ni dialek -patwa me enn zouti finn  
Pou ed imigran gagn enn solision  
Kominikasion -kreasion -aksio n. 
Refren:  Bann sef enbesil pa kapav konpran ...  
 
Dan lemonn antie plis ki swasant lang  
Dorizinn Kreol, finn vinn enstriman  
Servi dan klas pou ouver lizie tang,  
Donn ledikasion, amenn devlopman.  
Refren:  Bann sef enbesil pa kapav konpran ...  
 
17 
 DETRWA SONET M ALELVE  
OI. FLER PAPIE  
Tou mo bann vwazen prefer fler papie  
Parski zot kone zame zot fane,  
Zame zot krwaze ar enn lot lespes;  
Savedir zot pir ek prop. Peyna zes!  
Bien proteze dan zot lanvironnman  
Zot pa konn siklonn ousa polision.  
Fler papie zanfan zeni kreasion  
Ki pa per sanzman ousa lipou blan.  
 
Me mwa mo’enn toke ki prefer bann fler  
Ki sort dan later, kamwad ar lever,  
Ki fer gate ar papyon tou kouler,  
Ki gagn bon anbras mous zonn, mous dimiel  
Ki fer so letour dan enn karousel  
Pa artifisiel me bien nati rel. 
 
02. LAVI ENN KONTRADIXION  
Enan dimoun kwar enan lalign drwat;  
Enan ki kwar dan laverite plat;  
Enan ki dir nou ki zot bann pirsan,  
Ki dan zot fami peyna gat -nasion.  
Zot fier zot sorti dan bon lekiri,  
Dan lakwis sakre, pa kot santi pi.  
Disan melanze pe yna plas kot zot;  
Prefer aret viv ki sanz zot kazot.  
 
18 
 Me zot pa kone ki tou ekzistans  
Ena so kontrer. Peyna pil san fas,  
Peyna fas san pil; kan nou gagn nesans,  
Lamor pe vini; kan lamor koste,  
Renesans pe swiv. Lavi kontinie  
Melanze, metise san arete.  
 
03. ENNSEL BONDIE  
Bondie kone kan li bizen koze.  
Ler finn arive pou enn gran sanzman?  
Ala li avoy mesaz enportan.  
Bhagavad -Gita ouver nou lizie  
Pou fer nou konpran kiksoz ekziste  
Si so kontrer vre. Labib pres sermon  
Lor nesesite Lamour ek Pardon;  
Koran koz Partaz -Solidarite.  
 
Me nou ki nou fer? Ferm liv dan kazot!  
Olie swiv Soufi pou koste ar Li,  
Nou prefer ritiel pou repous lezot;  
Olie ranz bann pon ar parol Bondie  
Nou rod nou pwisans dan ipokrizi.  
 
Komie ankor nou bizen krisifie?  
 
  
19 
 04. SEZAR NANA R 
Depi koumansman Sezar finn konn met  
Poujari, miaji, monper dan so pos,  
Parfwa ar menas, souvan ar douser  
Me toultan pou fer zot vinn sibaltern.  
Sezar Anperer ek tou so gouvern  
Konn servi taktik pou fer adverser  
Feros ek timid axepte vinn dos  
E rekonet net kisannla ki met.  
 
Mem si nou dakor ki bizen sezar  
Sa pa vedir ki nou pou axepte  
Perdi liberte, perdi dinite;  
Les pouvwar dikte so program nanar  
Ki kas nou konte, touf nou ar foste,  
E koken nou nam pou leternite.  
 
05. PA ZIS LAMORES  
Dan nou lil Kreol kot bann imigran  
Ki sorti dan diferan kontinan  
Servi labiyman pou pas zot mesaz:  
“Nou napa sorti dan zot peizaz;  
Lonbri antere dan enn lot pei;  
Dan Ganga, Lasenn, dezer Larabi ...”  
Degizman ranplas kart idantite  
E dir tou lezot napa sey koste.  
 
Me mo tizanfan ki bien malelve,  
- Pa fasil ar li!  - kontan sikane.  
20 
 Enn zour li dir mwa, “Tata, mo Tata,  
To kapav dir mwa, sa bann dimoun la  
Zot met slip, kilot ousa lamores?”  
Ayo mo mama! Enn veritab pes!  
 
06. VAZINOKRASI  
Enn vazinokrat pe envant siyans  
Pou fer letalaz so gran konesans;  
Li denons sexism dan tou tranzaksion:  
Dan bord, minister, administrasion,  
Parastetal ek minispalite;  
Explik andetay siperyorite  
Fam ki kont arselman ek koripsion  
Me li pa koz enn mo lor relizion.  
 
Parski so papa enn  sef relizie  
Ki envant ritiel pou bez lamone,  
Li pa trouv sexism dan bann relizion.  
Mo kapav parye tou mo vie kravat,  
Li pou’arete si li gagn promosion.  
Vazinokrat li kouma falokrat.  
 
07. DOKTER -SANSOULIE?  
Ler li ti retourn dan pei natal  
Ar diplom dokter, li ti deklare  
Ki bizen konbat bann siperstisie,  
Dokter -Sansoulie, ki fer nou aval  
Laliann, feyaz, fler, rasinn toukmarya,  
Sipa sitronel, sipa yapana ...  
21 
 Kan ou tom malad, konsilte dokter,  
Al lafarmasi. Pa al kot treter!  
 
Kan li ti vinn vie, li ti tom malad  
E so dokter ki ti enn spesialis  
Ti konsey li al swiv bann kour yoga,  
Fer akyoupenkcher, kil meksinn simik,  
E fer konfians meksinn Ayourvedik.  
Li pou gagn tousa dan lafarmasi.  
 
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
  
22 
 MERSI MAMA  
 
POU MADAM SAMY,  
MERSI POU TOU!  
 
 
Mama Ouma, Madam Samy,  
Ou ti toultan enn gran dimoun,  
Enn gran Madam.  
Ou pou toultan res dan nou leker!  
Mersi pou tou seki ou finn fer pou nou.  
Loga ek Dev  
ek 
Anastasia, Anushka, Rachel, Sam, Saskia, Yann ek Zaynah  
 
 
Boner gramaten ou finn swazir pou al gagn enn repo bien merite.  
Mo pe dedie sa detrwa poem la pou ou, Mama Ouma.  
Ou merit plis ki sa parski ou lavi ti enn gran poem.  
Dev 
08.03.21  
 
Retourn konteni   
23 
 LAKAZ ZOUZOU  
KI PE ARIVE?  
Fasism ekonomik, politik ek kominal pe fer laraz dan nou peizaz. 
Nivodvi mazorite pe drengole. Enn ti minorite, exper kazino finansie, 
konn fer lamone akous lamone e milioner vinn miliarder.  
Kapitenn bato finn donn gouvernay enn prens etranze ki dikte ki 
nou bizen fer. Nou pe donn voras etranze liberte pou fit zouti 
neokolonial.  
Letansa dan pei, bann lider tou kouler, bann lider ansien ek bann 
fekveni pe plen nou zorey ar parol gonaz, ar sloga n fizet. Zot koze 
pou labous pa pi.  
Lor danze fasis zot pa dir nanye.  
Lor kriz klimatik zot pa dir nanye.  
Lor lenerzi ver zot pa dir nanye.  
Lor fayit lekol zot pa dir manye.  
 
Zot rod fer nou kwar, kan zot pran pouvwar, koripsion pou fonn.  
Zot rod fer nou k war, kan zot trap labar, noubanism pou fonn.  
Zot rod fer nou kwar, kan zot dirize pou’ena lazistis; pou’ena 
devlopman.  
Zot pe fer nou kwar ki zot pa parey kouma bann avan. Zot rod fer nou 
bliye ki boukou parmi zot, ti dan mem karavann ki bann ki ti la yer ek 
avantier.  
 
Mo 12 ti poem pe zis dir dan mo manier seki boukou, mo sir, panse 
san oze koze.  
 
03.03.21   
24 
 01. ANOU FER KOUMADIR  
Dan vilaz Goudlenns, marmay tou kiltir,  
Nou ti kontan zwe ‘nou fer koumadir’.  
Nou fer bazarye; nou fer boutikie;  
Nou kondir loto,  sarye pasaze;  
Dan lakaz zouzou, nou mama -papa.  
Nou ti fer parey kouma sabannla.  
 
Zwe manti -manti ti fer nou grandi.  
 
Zame ti pou kwar, bann dimoun bien gran  
Ti pou fer parey kouma nou lontan.  
Kan koz politik zot prefer koustik;  
Zot fer koumadir ar zot zimnastik  
Zot pou kapav ranz enn sato mazik.  
 
Zot refiz gete tou seki ete  
Parski tousa pa dan zot lentere.  
02. TI VAG LOR SIRFAS  
Tou bann gran koko dan mo ti pei  
Finn vinn gran exper lor koz ta nahi.  
Kan perdi sime dan enn lafore,  
Dan feyaz brousay zot rod  zot sime;  
Lor ti vag sirfas zot ranz teorem.  
Kouran soumaren? Sa pa zot problem.  
 
Pa kas zot somey! Big treboul lor twa!  
 
Zot kontanple tou dan trou zot lonbri;  
Li pa neseser koz bel teori.  
25 
 Tou seki vizib, sa ki enportan;  
Seki envizib, kontan pa kontan,  
Li pa pou dir nou seki bizen fer;  
Seki neseser pou met sime kler.  
 
Pa kas zot somey! Big treboul lor twa!  
03. KI KOULER -KALITE?  
Ler letan move, siklonn menase,  
Tonton ek Tantinn prefer diskite  
Ki kouler lasir pou pas lor sali;  
Ki kalite dra pou met lor lili. 
Ler siklonn pase, peyna reziste,  
Lakaz finn kraze, ala zot plore.  
 
Zot modi desten e akiz Bondie.  
 
Kan zanfan fane, pa fer ki bizen,  
Tonton ek Tantinn zis okip dibien;  
Ki kouler rido, kalite latwal  
Pou fer vwazen vwar, fer zalou fermal.  
Amizir letan pran sime aswar  
Zot zanfan pe koul dan lak marenwar.  
 
Aster zot modi bann dimoun dan bien.  
 
Retourn konteni   
26 
 04. TANSION LOUGAROU!  
Enn fwa toulemwa, kan lalinn absan,  
Ti’ena bel fraka dan vilaz lontan.  
Toutsort kalite sifleman bizar  
Ti fer vilazwa rapel vie zistwar.  
Vie r enar Nanar pe pous so vanzans;  
Bann nam dimoun mor pe rod enn lot sans.  
 
Sak dimoun ti’ena so prop solision.  
 
Ena ti pe plant pie piondenn partou  
Pou may langouti move lougarou;  
Ena zis minwi ti fer sakrifis  
Pou pous movezer – meyer sinapis.  
 
Mo granper ti kwar ki bann longanis  
Swazir marenwar pou fer zot servis  
Ar souflet, tronpet, morlon ek violon.  
05. TANSION MOVEZER!  
Sak fwa maladi rant dan nou vilaz,  
Enn larme treter, plonz dan tou lasos,  
Priye ki lamor pa aret ravaz  
E permet tou bann geriser  plen pos.  
 
Akoz movezer, nou dan dezespwar!  
Ar enn boutey rom ek enn gro poul nwar  
Lamor oblize aret so grannwar.  
 
Maladi samem bon sezon lakoup;  
Kliyan pa manke pou bwar nou lasoup.  
27 
 Zet to bisiklet, roul dan enn loto;  
Pasian fer lake pou gout nou siro.  
 
Enn lot group treter ki konn fer zafer  
Enn fwa dan senk an, zot plis zwer ki zwer.  
Zot pa per parski zotmem movezer.  
06. ATANSION MOFINN  
Zwe dan kazino, fer roupi kare,  
Enn nisa apar me kan li perdi,  
Dekouyonn so fars, li modi Bondie,  
Kaser soulezon, fer li met pandi.  
 
Li met so lespwar dan aste lotri.  
Kan li’nn lake net, ala li zoure;  
Bondie ki lafot dapre so lespri.  
 
Li bliye meksinn; li’apel sa mofinn.  
Bliye lord dokter? Sa pa difisil:  
Bwar ki falepa, devid so sopinn;  
Manz ki falepa, gonaz  dan dilwil.  
 
Me kan so lipie finn ankangrene,  
Bizen anpite, li modi Bondie  
Ki pa finn anpes mofinn kaspake.  
07. MANTI -MANTI!  
Dan paradi manti -manti  
Tou nou zafer manti -manti.  
Demokrasi manti -manti;  
Nou devlopman manti -manti;  
28 
 Nou souvrennte manti -manti;  
Sekirite manti -manti;  
Tou solision manti -manti.  
 
Bann dirizan manti -manti  
Fer politik manti -manti;  
Bann relizie manti -manti  
Fer sakrifis manti -manti;  
Bann profeser manti -manti  
Ansegn size manti -manti.  
 
Manti -manti finn vinn vre -vre. 
08. ARET BADINE!  
Ki rol politik nenport kikote?  
Transform ek manej sosiete antie.  
 
Neoliberal servi lamone  
Pou fer lamone, kontrol sosiete,  
Pran pouvwar partou, kre leta kroupion  
Ki nepli okip so popilasion  
Me ogmantasion larises patron.  
 
Ansien ek nouvo gran lagel blage  
Zot ena program pou sanz sosiete,  
Fer nou lavi dous, fer tou kaspake  
San ki bizen tous pouvwar lamone.  
 
Rezim koripsion pou rant dan leral;  
Balye polision, zet li dan kanal  
San tous privilez fasism kapital.  
29 
 09. LALANG PEYNA LEZO  
Fode tann zot pe gazouye!  
Lalang bate, tapaz roule;  
Zot rapel ler, bliye parol;  
Seki zot dir pa paret drol  
Parski nou finn deza tande;  
Enportan se nouvo bene  
Ki pe resit ansien koze.  
 
Parol koule dan vie dalo  
Ki finn fek gagn nouvo matlo  
Ki konn prepar zoli omlet  
Sa kas dizef. Veritab fwet!  
Lalang bate, gargarize,  
Rakonte ar fasilite.  
 
Ala zanfan pe exite!  
10. NEK BIZEN  
Bann dizef loraz fek eklo  
Pe dir nou, vadire zoro,  
Ki bizen fer, ki zot pou fer  
Si lepep donn zot minister:  
Zot pou devlope, anvlope,  
Kaspake, debloke, ba lye, 
Netwaye, met prop, galfate.  
 
Zot pa pou tike dres papie;  
Pa perdi letan ar foste;  
Perdi letan ar mekontan;  
Ekout palab bann opozan.  
30 
  
Bizen liberte atoupri;  
Privatize; kas kontrol pri;  
Les Finans chombo renn pei.  
11. KONNTOU  
Lontan ti bizen mars lor pa gourrou,  
Pran boukou letan pou nou aprann tou  
Avan kapav dir mo koumans konpran  
Ki nou bizen fer pou gagn devlopman.  
 
Aster enn lot zafer, pa neseser  
Al sof ban lekol, lir liv profeser;  
Konesans zekler ki fer so fezer.  
 
Kifer bizen konn Zistwar ek Zeo?  
Kifer bizen konn Sosio ek Eko?  
Ideolozi neoliberal:  
Swadizan fasism enternasional,  
Ekonomik, politik, kominal?  
Tousala zistwar bann ki met dan zar  
Pou anpes lepep chombo renn pouvwar.  
12. BOURZWA -PREKARYA DO BHAY  
Fekveni dan nou douniya  
Dir bourzwa ek bann prekarya  
Toulede kars ena mem fas,  
Mem lentere, mem ras, mem klas.  
Zot nom gate se “Sitwayen”;  
Zot lekzistans sant mem refren;  
E zot sibir enn mem desten.  
31 
 Bann ansien ek bann fekveni  
Aster montre enn mem lespri.  
Mont dadak lor ti sitwayen  
Pou grat tonken gran sitwayen.  
 
Samem apel enn renouvo:  
Nouvo agwa ansien bouro  
Fer ti toutouk kwar li zoro.  
 
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
  
32 
 RASINN DAN LATER,  
RASINN ANLER!  
“This phenomenal creation, which is both ephemeral and eternal, is 
like a tree, but having its seed above in the Highest  and its 
ramifications on this earth below. The scriptures are its leaves, and 
he who understands this, knows.  
Its branches shoot upwards and downwards, deriving their 
nourishment from the Qualities; its buds are the objects of sense; 
and its roots, which follow the Law causing man’s regeneration and 
degeneration, pierce downwards into the soil.  
In this world its true form is not known, neither its origin nor its end, 
and its strength is not understood until the tree with its roots 
striking deep into the ea rth is hewn down by the sharp axe of non -
attachment.  
(Bhagavad -Gita 15.1; Translation by Shri Purohit Swami. )  
BONDIE KRISHNA  DIR NOU:  
Liniver ki mo finn kree li efemer ek eternel anmemtan. So rasinn dan 
lesiel pli lao ki lao e so bann brans lor later isi . So bann fey se bann 
liv sakre. Seki konpran sa so lespri eklere. So bann brans mont lao ek 
desann anba; li pran so lenerzi dan 3 Kalite; so bann bouton zot 
devlop nou bann sans; so rasinn amare ar bann aksion dan lavi 
materyel. Dan lemonn kot nou viv li pa posib imazinn sa pie la so vre 
form. Personn pa kapav konn ni so koumansman, ni so finision. Si 
nou'le konn sa nou bizen koup li ar lars fite nou lespri detase.  
(Transkreasion: D.V)  
 
 
33 
 01. PIE LAFOURS  
Rasinn dan lezer, toultan li pe rod  
Pou plant so ras inn dan nouvo later.  
Li kouma nou tou, imigran ki rod  
Enn tibout later pou plant nou leker.  
E san badine, li kapav nouri  
Enn gran lafore ki nouri lavi;  
Li pa zis enn gran ek enn zoli pie,  
Li kasiet sekre zis Bondie kone.  
 
Dan sapit 15, dan Bhagavad -Gita,  
Nou gran pie lafours, dapre Lord Krishna,  
Kouma Kreasion, li sort dan bann niaz  
Pou rant dan later; so fey se bann paz  
Ki ekler lespri; li senbol konple  
Gran koumansman ziska leternite.  
02. KOT NOU RASINN?  
Li kwar ki so rasinn beni  
Begn dan Godavari, Ganga,  
Lalwar, Lasenn, Tamiz, Yangzi;  
Dan lanez pir Imalaya.  
Li kriy for -for so lorizinn  
Ki dapre li ti ne laba  
Dan pei sen kot so rasinn  
Pa finn melanz ar santi pi.  
 
Tansion matlo, napa dir li  
Limanite ti ne laba,  
Dan savann kot katpat dibout.  
Foste atir boukou ekout,  
34 
 Pa koze vre; fos teori,  
Ki kasiet vre, donn plis nisa.  
03. MO RASINN  
Kouma pie lafours, rasinn Dravidien  
Finn travers dilo Losean Endien,  
Depi Korengi ziska set kouler,  
Finn plann dan lezer pou enn bout later.  
Dan sa later la, zoli pie lafours  
Finn plant so rasinn Afro -Larkansiel  
Ki finn pas par Lenn, rod nouvo lasours  
Pou aroz so nam ar iniversel.  
 
Lor later Kreol, boutir tou kouler  
Pe kiltiv zarden nouvo gref ek fler.  
Rasinn exotik finn vinn andemik;  
Natiralizasion finn fer ma zik. 
 
Aret zwe kouyon! Lor later Moris,  
Nou tou melanze, nou tou nou metis.  
04. MO KONE KI MO ETE!  
Mo lafwa dir mwa mo nam ki sorti  
Dan lasours lavi, enn zour pou kit mwa  
Pou rant dan lekor laba ou isi;  
Sa pou kontinie ziska zwenn Moksha.  
Reenkarnasion enn  explikasion  
Ki fer mwa konpran direksion lavi  
Depi koumansman ziska finision  
Dan liberasion, fizion ar Lavi.  
 
35 
 Lor later Kreol, kiltir efemer  
Pe fer tanporer konpran permanan  
Pou ki pli divan nou gagn lalimier.  
Lor later Kreol nou tou imigran;  
Sa fer nou konpran ki nou lavenir  
Li dan metisaz disan ek kiltir.  
05. LOR LATER KREOL  
Avan Olande, dan Moris ti’enan  
Lafonn ek laflor ki ti diferan.  
Par axidan zot ti touy bann dodo  
Me zot ti amenn nouvo zanimo  
Ek vezetasion, nouvo abitan  
Ki ti fer Moris enn lil diferan.  
Franse ek Angle ki ti vinn apre  
Ti’amenn imigran depi tou kote.  
 
Lor later Kreol, azordi enan  
Endo -Afro -Ero-Sino -Kreol  
Ki viv zot lafwa Endou ek Kretien,  
Islam ek Boudis; nou de lang Kreol,  
Morisien, Angle ek nou lakwizinn  
Ek kiltir Kreol, samem n ou rasinn.  
 
08.03.21  
  
36 
  
 
P0EM -SIRANDANN  
EK 
LEZOT  
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
 
 
 
 
 
 
 
 
 
37 
  
 
 
POEM -SIRANDANN 1  
MO ZISTWAR  
Mo aryer granper ti dir mwa enn fwa  
Mo ti pran nesans dan pei laba  
Kot enn zanimo ti vinn enn dimoun  
E apre li ti al peple lemonn.  
Mo lespri sitan soup ek tabardenn  
Ki kot mo pase momem kapitenn.  
Mo amenn sanzman, anmemtan sanze  
Pou fer tou kiltir kontinie monte.  
Enn zour lor bato maren larkansiel,  
Mo ranz enn zouti ki vinn esansiel:  
Maren diferan lorizinn, kiltir  
Servi mo lesans pou tras lavenir;  
Pasaze abor diferan nasion  
Servi mo soutien pou enn gran mision:  
Donn limanite zouti neseser  
Pou konstrir ansam later set kouler.  
 
Lor enn nouvo lil zot tou debarke,  
Sakenn ar so sans ek so prop lakle,  
So prop relizion ek so prop langaz,  
So prop experyans ek so prop bagaz,  
So prop anbision ek so prop tir -plan,  
So prop lepase pa toultan frengan.  
E mo ti konpran ki zo t bizen mwa  
Pou zot tranzaksion dan zot douniya.  
38 
 Lor vites mo la, ki zot al priye  
Dan legliz, kovil ousa dan moske,  
Dan pagod, manndirr ousa sinagog;  
Ki zot manz laviann ousa zis mannbog;  
Ki zot met sari ousa langouti,  
Ki zot met bajou ousa lenz kaki,  
Konn kwi briyani ou moulouktani,  
Prepar chapati ou spageti,  
Dal-brenzel, lanti ek so satini...  
Zis mwa ki kapav tini zot ansam  
Malgre ki zot tou pa dan mem lasam.  
Ena bann ki rod enpoz zot kiltir,  
Kras molar lor mwa, dir ki mo enpir,  
Me kan zot bizen lakle  zot desten,  
San ezitasion zot koken dipen  
Ki donn lenerzi enn popilasion  
Ki natirelman servi mo diksion.  
Ena ki’nn konpran momem mazi sien,  
Veritab siman ki zot tou bizen  
Pou ranz enn nasion kouler larkansiel,  
Ki tini ansam valer esansiel,  
Les varyete for san kas inite,  
Fer nou diferans nouri liberte.  
 
Eski to konn mwa?  
Enn nom prop 3 silab : M------- . 
 
 
  
39 
 POEM -SIRANDANN 2  
KI KALITE, MAMA!  
Fale get bataz, foto ek lartik,  
Dan zot katalog ki montre bote  
Foul laverite, san fer zimnastik,  
Ki mo posede. Pa manti, bien vre!  
Depi dan Atenn dan Lagres antik  
Ki dan lamer blan, ki dan lamer ble,  
Mwa mo kas pake, pa get gran, piti,  
Mwa ar tou zepis mo fer briyani.  
 
Dan enn ti vilaz kot soley ki king,  
Lakle dan lame, mem leker fermal,  
Mo repitasion, ki li dan mitin g, 
Ki li dan baitka, zame foupamal  
Mem si zot servi bal giling -giling,  
Parol ki fer ler, zero bakanal.  
Partou mwa ki la mem si tilespri  
Servi mo trezor pou fer kichiri.  
 
Tou bann sef baitka servi mem parol  
San get diksioner, dir lotla manter,  
Enn roderdele r ki rod devier bol,  
San sey bien konpran mo la so valer.  
Zot servi mo nom ler zot zwe zot rol,  
Pas pou enn sover, pa kwar kouyoner.  
Akoz samem, do, dan tou bann deba,  
Mo repitasion kouma enn tekwa.  
 
Tou seki zot fer, tou seki zot dir  
40 
 Kan zot trap labar, s amem vinn kosmar  
Kan zot grene kouma enn papay mir;  
Enn kou zot memwar rant dan marenwar.  
Ala san atann zot fer koumadir  
Zot rapel mo nom dan fon enn tirwar;  
San ezitasion denons seki yer  
Zot tou ti pe fer san gagn maloker.  
 
Kan ekout zot deblatere  
Sen paradi gagn tartari;  
Raat ke ranndi, dinn me chokri;  
Vre vinn manti, manti vinn vre.  
 
Atenien nouvo  
Tap lame, sante,  
Bouz leren, danse  
Pou akeyir  
Nouvo Zoro.  
Atenien trileng,  
Zongle Volapouk  
Ek Esperannto,  
Kontan get foto  
Ler li pe vote;  
Aten ien exper  
Siyans ek sakre  
Konn get tou bann brans  
Arb zenealozik,  
So klas ek so kars;  
Atenien malen  
Konn fer diferans  
Ant bann diferan  
41 
 Dirizan.  
 
Ala kifer mo nom li asosie  
Ar bann tirer plan ki exper dan fer  
Zoli-zoli yer vinn vilen dime  
E vilen dime vinn enn zoli fler.  
Mo pou touzour la, nenport ki kote,  
Pou fer ki dime vinn ankor meyer;  
Bar larout maler, tengn dife laenn  
E anpes taker al mont lor lasenn.  
 
To kone kisannla mwa?  
Enn nom komen 4 silab : d-------- . 
 
POEM -SIRANDANN 3  
LAFLAM KOSMIK  
Li enn laflam ki anflam partou  
Me pa bril nanye;  
So miliar etensel par segonn  
Alim tou lavi;  
Etensel vwayazer rant partou  
Monte -desann priz  
Ziska li retourn dan so lakaz.  
 
Sadou ek avatar konn li bien  
Parski pou konn li  
Nou bizen rezonnman, santiman,  
Entwision mistik.  
Anperer pa dakor ar tousa.  
Pouvwar tanporel  
42 
 Menase par pouvwar eternel.  
 
Si tou bann kreatir dekouver  
Seki zot ete,  
Dirizan enn par enn pou grene  
Kouma kont -sezon.  
Dirize pou refiz ekoute.  
Lerla bel garrbarr:  
Tabisman gran misie dan lakle . 
 
Akoz sa, bann parol ofisiel  
Fer manti vinn vre.  
Falepa kreatir san pouvwar  
Gagn foli grander.  
Si Sezar gagn traka toulezour,  
Zafer sal, matlo.  
Akoz sa nou bizen fer tansion.  
 
Falepa les nenport dekouver  
Ki so vre rasinn;  
Falepa tou gopia al konpran  
Eten sel laflam  
Eternel finn swazir so lekor  
Pou enn ti vwayaz  
Avan li retourn dan so lakaz.  
 
Ki ete sa laflam la? Ki ete sa etensel la? Ki sa poem la pe dir? Enn ti 
tip: enn nom komen ki ena 5 silab.  Li koumans ar let ‘r’: r ------------ . 
 
 
 
43 
 POEM -SIRANDANN 4  
KISANNLA SA?  
Dan koze normal ena so zoli  
Me ena osi enn ta gaspiyaz  
Ar repetision, fraz ki pa fini,  
Mo ki mal sevi, travers balizaz.  
 
Akoz sa matlo ti bien bizen mwa  
Pou servi zouti fer ros vinn jaman.  
Toulegramaten mo met enn lakrwa  
Lor koze traver, fer li vinn galan.  
 
Mo met dan parol zepis parfime,  
Enn ti doz jafrann, enn pense ravann;  
Fer bann mo sone, sote ek danse  
Ziska ki bote rant dan tou kabann.  
 
Parol ki rime, parol ki ritme,  
Parol anretar gagn nouvo lagam;  
Expresion nouvo fer zorey drese;  
Nouvo aranzman donn zwisans tamam.  
 
Kapav servi mwa pou rakont zistwar,  
Pou ekrir sermon, fer leker kontan,  
Dir ki nou ete san bliye istwar,  
Donn mesaz kri -kri ousa koz foutan.  
 
Kapav servi mwa pou devlop lespri,  
Pou denons Tartif ek nimakaram,  
Remersie Bondie, kiltiv lapeti  
44 
 Pou seki zoli, e evit haram.  
 
Kapav servi mwa pou kre linite,  
Donn enn bon kout pous imazinasion,  
Akseler krwasans sansibilite  
E ranz pon ek sime liberasion.  
 
Kisannla sa? En n nom komen ar 3 silab.  Li koumans ar let ‘p’: p ----. 
 
POEZI -SIRANDANN 5  
ALAMOVINI!  
Kan napa ena ni televizion,  
Ni fim Meriken; kan parol bazar  
Montre sign fatig; kan Samdi -Dimans  
Met lenz lasemenn; parey met paryaz  
Ar so memparey, lerla mo vini.  
 
Kan napa ena rajo -lamizik,  
Ni divertisman apart ver larak;  
Kan routinn ousa movetan anpes  
Aktivite ki donn enpe jalsa,  
Giji tamasa, lerla mo vini.  
 
Kan grimas boufon pas pou vre talan;  
Kan bann ipokrit pe deklar sadou;  
Kan bann manzer gous pe ranz sivala;  
Kan bann profeser exper pas diber  
Pe fer zot mofinn, lerla mo vini.  
Kan Dogberi vinn foul gramatikal;  
Kan plore Hero personn pa tande;  
45 
 Kan douler Layla ek so bienneme  
Pa gagn senpati parski lamone  
Pli for ki lamour, lerla mo vini.  
 
Mo vinn ar jalog , ar sante -danse,  
Ar riye -plore pou mo montre zot  
Enn lot manier viv sir -sir ekziste;  
Pou sey fer konpran ki dan lamizman  
Kapav trouv sime pou meyer lavi.  
 
Zordi sinema ek televizion  
Bien -bien bizen mwa pou nouri bann rev;  
Mo’si mo servi zot teknolozi  
Pou tous bann lespri atraver leker.  
Li bien tro boner pou mw’al pran pansion.  
 
Eski zot kone mwa ki mwa?  
Enn nom komen 2 silab.  Li koumans ar let ‘t’: t --- 
 
POEM -SIRANDANN 6  
PA PRESE, ATANN SO LER  
Mo sir li finn lir e finn bien konpran  
Sazes Eklezias, enn liv dan Labib  
Parski partou li pran tou so letan,  
Swazir so moman pou lev so latet.  
Tou so bann anset zot pli nob ki nob;  
Ti tann zot lavwa dan lakour lerwa,  
Dan sant katedral, lor parvi legliz,  
Parmi bann koko liniversite.  
So pli gran anset ti pran jaman brit  
46 
 Pou fer enn bizou ki ziska zordi  
Ankor pe briye; ki touzour servi  
Pou sant nou lamour yer -zordi -dime.  
So deziem pli gran ti kre enn lemonn  
Lor detrwa bout plans; ti amenn lazwa,  
Boukou kontantman; ti netway lespri  
Ar larm ek pitie yer -zordi -dime . 
Me gran desandan sa bann nob ansien,  
Ki ankor kapav alim nou laflam,  
Ena enn mision modernizasion.  
Teknolozi finn ouver so laport  
Parski kapav fer kopi par milion;  
Literesi finn devlop lapeti  
Pou jos soliter lor enn fey papie.  
Avan ti bizen lizie ek zore y 
Pou gete, tande, lerla gagn konpran.  
Aster zis lizie enterpret bann sign  
E mesaz vinn kler. Kontan, pa kontan?  
Li pran so nouritir dan deksi so anset  
E li donn nouritir bann media azordi  
Ki ti pou enkapab devlope san so zi.  
Desandan anset yer , zordi pe kaspake  
E zouti li servi finn vinn mari kosto;  
Ler li li devlope, so zouti memparey  
Devlope, devlope, pa aret devlope.  
Artizan ek zouti toulede pe grandi.  
Grandi ansam.  
Zame enn san lot.  
 
Kisannla sa? Enn expresion an 2 mo ar 4 silab antou. 2 mo la 
koumans ar ‘p’ ek ‘l’. p --- l------ . 
47 
 POEM -SIRANDANN 7  
KIFER? TO KONE?  
San so Parvati, Shiva ganase  
Parski de ansam pe tini lesiel  
E si enn large tou pou al kraze.  
Ala ki Koran dir lor sa zafer:  
Pa ignor travay nenport kisannla ...  
Zom ek fam egal. (3:195)  
O limanite, vener to Bondie  
Ki ti kre twa ar enn senp atom e  
Ar sa mem atom ti fer to partner... (4:1)  
Kifer kan Bondie deside pou vinn  
Rann nou enn vizit, li pas par enn fam;  
Li resisite, al vizit enn fam.  
Kifer? To kone?  
 
Kifer malgre tou, malgre parol sen,  
Ena touzour kwar ki fam enferyer?  
Zordi boukou fam pe montre bann zom  
Ki sime meyer pou limanite  
E tou kreatir ki viv lor later;  
Zordi boukou fam konn fer bann travay  
Ki boukou bann zom pa pou fouti fer;  
Zordi partou nou trouv fam debrouy ar 
Ki pe dekouver solision problem.  
Kifer malgre sa ena zom katar  
Ki kontinie fer dominer ar fam?  
Kifer? To kone?  
Pa ti pou meyer si tou zom ek fam  
Trap lame ansam pou tini lesiel  
48 
 Parey kouma Shiva ek Parvati?  
Pa ti pou meyer si nou ti ekout  
Pap Franswa ko ze kan li pe dir nou  
Aret kwar zistwar ki ti fer nou kwar  
Ki se akoz Ev nou dan marenwar?  
Kifer nou prefer ekout palab yer  
Olie nou pran kont nouvo konesans?  
Kifer? To kone?  
 
Kifer? To kone? Dir mwa!  Enn mo 4 silab. Li koumans ar swa ‘p’ ousa 
‘f’: p ------- -; f-------- . 
 
POEM -SIRANDANN 8  
MO SOUY LARM  
Lontan, bien lontan, desten trap so fwet,  
Fer per, fer sagren e fer larm koule;  
Anmemtan ena ki giji lafoul,  
Boufonn bann gabzi, nou trap vant riye.  
Pli tar pa desten me nou prop gabzi  
Fer gran -gran dimoun vir anbalao  
Pandan ki renion -rekonsiliasion  
Grandi ar lespri Nouvo Testaman.  
Fer dimoun riy zot prop febles ek fot  
Pa pou rod sikann me pou fer dibien , 
Ouver nouvo paz.  
 
Aster ena fwet ki fer dimoun per  
Me Mizerikord vit entervenir  
Pou fer nou rapel Lamour  ek Pardon  
Ki mor lor lakrwa pou donn nou lavi  
49 
 Nouvo direksion. Mo mision aster  
Se fer dimoun per ar menas kout fwet,  
Donn enn deziem sans, met dimoun ansam  
Dan lakorite, akord enstriman  
Pou donn armoni; fer dimoun riye  
Ler zot reflesi kot zot tilespri  
Ti pou amenn zot. Rekonet erer  
Si nou’le viv bien.  
Zot kone kisannla mwa? Enn mo 5 silab.  Dimann ‘Tempest’ 
Shakespeare ede. Li koumans par ‘t’: t ---------- . 
 
POEM -SIRANDANN 9  
BOURE? OUSA BOURE?  
Depi koumansman, neseser boure  
Me plis neseser pa bizen boure  
Kan ler pou boure.  
Fale pa ler pe boure, gagn boure;  
Nou tou nou boure dan lasenn boure.  
 
Nek kas li lor pie, fouy anba later,  
Ramas lor later, ramas dan lamer  
Ousa prodir li.  
Fale asire ki li rekta la  
Kan ler finn vini, asize, boure.  
 
Me nouvo lamod se rod dideor  
Parski fer nou kwar lokal iznotgoud,  
Pa ase dangou.  
Kan kapav vande pou kapav aste  
Werizziproblem? Pa rod lipou poul.  
50 
 Kan enn zour vini, pa kapav aste  
Akoz Korona, akoz kriz klima  
Dir ki to pou fer?  
Rod kas li lor pie, fouy anba later,  
Rod li dan dilo? Partou fini sek.  
 
Akoz sa matlo, pa bizen boure  
Pou bouse boure. Bizen asire  
Plant nesesite.  
Bizen asire manz nesesite,  
Pa nek bour gonaz, devlop maladi.  
 
Aprann konn servi later ek lamer  
Ki pou nouri nou ek tou nou zanfan.  
Pa zis aprann pran!  
Aprann proteze. San later -lamer,  
San bon latmosfer, nou tou fini net.  
 
Ki poem -sirandann la pe dir? Enn expresion 2 mo ki ena 8 silab  
antou . Zot koumans par ‘s’ ek ‘a’: s -------  a-------- . 
 
POEM -SIRANDANN 10  
KIFER SA?  
Atmosfer malad, biyosfer rale,  
Nou klima an kriz, planet pe brile,  
Lete pe fer fre, liver pe fer so,  
Laba dan pol nor ek dan pol sid ‘si  
Lanez pe plore, lamer pe monte,  
Lavil pe naze, bann lil pe plonze,  
Bann karo diri nouri kamaron,  
51 
 Bann dezer sante, “Alamovini”,  
Kifer sa?  
Misie Trump kontan, Bolsonaro ‘si;  
Pou tou zot chokra laba ek isi,  
Lavi tamasa, enn nisa apar.  
Kifer sa? Ou pa kone kifer sa?  
Akoz enn sel mo, enn sel mo mazik  
Ki fer tilespri vinn enn gran toutouk.  
Ki sa mo la sa? Vremem pa kone?  
Pa anvi kone?  
Partou priy e li deryer Zezikri,  
Deryer Trimourti.  
Touzour pa kone?  
Pa anvi kone!  
 
Ki sa mo la sa? Enn mo 2 silab.  Li koumans ar ‘p’: p ----. 
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
 
Retourn konteni   
52 
 DETRWA POEM  APRE KOVID -
19 
APRE KOVID -DIZNEF  
Apre Kovid -diznef ki nou fer?  
Pas leponz, efase e refer?  
Refer mem sime lor borlamer  
Ki ti fer detrwa gran miliarder?  
Aras tou lafore mangliye,  
Les kerozenn vomi lafime,  
Masakre biyosfer ar roupi,  
Dan lagon fer profi touy lavi?  
Viol Gaya, nou mama, nou nouris,  
Martiriz lanatir ar nou vis,  
Pa pran kont katastrof klimatik,  
Les nou p rop gourmandiz fer koustik  
E lespri Toupoumwa fer piknik?  
 
Ousa nou aprann get lot manier.  
Nou dimann ‘Ton Paul Jones vinn ed nou  
Pou devlop enn nouvo lendistri  
Ki repoz lor pran kont, partaze:  
Lendistri touristik kiltirel.  
 
TANSION GAGN LAGAM!  
Akoz konfinnman nou finn oblize  
Dan lekol primer, segonder, tersier  
Servi enternet ek teknolozi  
Pou ki bann zelev ek bann etidian  
53 
 Kapav kontinie zot aprantisaz.  
Me tansion, matlo, fer lesafodaz  
Ranplas batiman e kwar dizital  
Kapav pran plas klas e ki enn lekran  
Kapav ranplas net tou bann profeser.  
 
Deza nou’nn trouve ki finn oblize  
Servi Lang Kreol pou ki nou zanfan  
Kapav gagn lizour, pa perdi letan,  
Gagn enpe konpran. Sinon bez lor baz!  
 
Eski Kovid la finn fer nou konpran  
Reform enportan ki bien neseser  
Pou ki nou lekol aret prodiksion  
Iletre par tonn? Ousa dime pou  
Parey kouma yer? Kan nou pou konpran  
Veritab aprann bizen koumanse  
Dan lang maternel? Sinon nou zanfan  
Pa pou kit deryer latrap ignorans.  
 
Enn lot danze pe menas nou zanfan.  
Ena pou fer kwar aprann adistans  
Meyer ki dan klas ousa fasafas.  
Plis ekonomik, bien plis efikas?  
Lekol enn landrwa sosializasion  
Kot bon profeser lor vites konpran,  
Ler li get figir zelev dan so klas,  
Kominikasion finn tom net anpann.  
Aprann adistans li enn stepne  
Ki zame  kapav ranplas fasafas.  
 
54 
 TO’NN DIR POVRETE?  
Tou bann dirizan paradi trileng,  
Dan lekonomi kouma politik,  
Konn enn sel zafer: “Fer pitay rantre”.  
Planet pe brile? Sa enn zistwar sa!  
Klima dan garrbarr? Aret koz nenport!  
Foulous, gran lerwa, ek so tifrer Go us 
Gramaten -tanto pe ranpli kofor.  
 
Me lizie bouse, personn pa trouve,  
Boukou dimoun pov pe manz povrete,  
Pe bwar povrete, respir povrete.  
Krwasans miliarder devlop povrete,  
Nouri povrete ki miltipliye.  
 
Krwasans miliader kraz lakaz skwater  
San gete kifer mizer -san-lakaz  
Oblize fer sa; mizer -san-manze  
Oblize koken, fini dan prizon;  
Mizer -dan-lekor, mizer -dan-lespri  
Bizen triyange, tir plan pou sirviv  
Ki bien -bien souvan fini dan lalkol.  
 
Nou lizie bouse, pa anvi trouve  
Enzistis kri -kri ki pa pe permet  
Enn mazorite viv lavi korek.  
Sitiasion la pe net deteryore.  
Li pou exploze. Lerla to gete!  
 
55 
 KAN GLOBAL DONN BAL  
Ler global donn bal, bann galimacha  
Anons paradi pou tou bachara.  
Pei ris pou fer pei pov vinn ris,  
Sorti dan jangli, vinn kapitalis.  
Tou dimoun lerla rant dan sega la;  
Jalsa douniya pou dir, “Mwa ki la”.  
 
Globalization, mama; globalizasion, papa  
Pou sof nou ravann, matlo; aranz boutey rom, bayo!  
 
Global finn donn bal pou zis enn pour san;  
Katrovendiznef touzour anpandan.  
Paradi reklam, kan  fim deroule,  
Finn vinn zistwar tris pou mazorite.  
Kan global donn bal e bann rev kraze,  
Jalsa douniya pou minorite.  
 
Globalization, mama; globalizasion, papa  
Pou sof nou ravann, matlo; aranz boutey rom, bayo!  
Kovid finn montre, baba, tousa lougarou, matlo,  
Me bann tang kaylous, baya, prefer res dan trou, bayo.  
 
 
  
56 
 DEMISONET - SIRANDANN  
Liv referans: DIKSIONER MORISIEN – Arnaud Carpooran, 3em 
edision.  
BADINAZ VINN SERYE  
Badinaz dan koumansman,  
Timama vinn debordman;  
Debordman aster vinn yenn,  
Obsede pou pik lavenn.  
 
Aster toultan li manke;  
Kouma toke li rode;  
Pou gagne, kapav touye.  
 
Ki finn ariv li? Li finn vinn enn a...  
Rod enn mo 2 silab.  
LISIEN FINN MANZ ...  
Tou seki briye pa lor;  
Pa les bataz vinn pous bor.  
Seki li dir li pa fer  
E li exper fer fezer.  
 
Lamourprop pa rod ar li;  
Lisien finn fini manz li.  
Li konn kasiet santi pi.  
 
To kone kisannla sa? Enn nom komen 3 silab ki koumans par let ‘b’ : 
b------ . 
57 
 BAY LOUKE  
Veritab fwiner lagli,  
Vey zafer pa regard li.  
Kan li dekouver sekre,  
Li fann rimer san pitie.  
 
Kouma enn lera miske,  
Rant dan prive pou fouye.  
Ar malang li exite.  
 
To konn li? Enn mo 3 silab dorizinn Bojpouri ki koumans ar ‘ch’ : 
ch---------- . 
LESPRI PRATIK  
Kan lezot pe ganase,  
Li zame li trakase.  
Li rod sime nef sak fwa  
Traka vinn dir, “Mwa ki la!”  
 
Solision pa gagn dan liv  
Souvan neseser pou viv;  
Pa vie sime ki nou swiv.  
Enn nom komen 3 silab pou dir nou ki li ete.  
Li koumans par ‘d’: d -------- . 
MO MWA MOMEM  
Li konn zis limem, pa lot;  
So lespri pa konn lezot.  
So mo, so mwa, so momem  
Rod konfiske tou lakrem.  
 
58 
 So prop lentere siprem;  
So prop zwisans fer kemkem.  
So leker finn vinn bien blem.  
 
To konn li, mo sir! Enn mo 3 silab: e ----. 
SO LIPIE PA TOUS LATER  
So li pie pa tous later  
Telman li kwar li akter;  
Li pet pli ot ki t onken,  
Pie Malgas pa so kouzen.  
 
Lot zour dan enn lakrwaze,  
Li ti zwenn move tase.  
Personn pa ti vinn ede.  
 
Ki sa defo la? Enn mo 2 silab ki servi kouma nom komem e azektif ki 
koumans ar let ‘f’.  Enn lot mo pou ‘fezer’: f ----. 
GRO LIZIE, TI VANT  
Li pa konn  dir mo ‘ase’;  
Mem vant plen, li antone.  
Lagam manze san kontrol  
Ris so lavi dan ganndol.  
 
Li konn zis pran, san done;  
Pa dakor pou partaze  
Ziska so vant eklate.   Rod enn azektif 2 silab: g ------ . 
BIEN MOVE  
Koran dir nou pa fer sa;  
Li move pou douniya,  
59 
 Move pou nou personel.  
Li amenn treboul bel -bel. 
 
Li napa enn ti zafer  
Ki parfwa li neseser  
Me sime al dan lanfer.  
 
Enn mo Arab 2 silab: h ----. 
SEKI SO LATET DIR LI  
Li kwar kapav sanz lemonn;  
Sanz mantalite dimounn  
Kre enn lekzistans parfe  
Kot pa ena malere.  
 
Li kwar ki tousa fasil  
Si nou tou nou refiz kil  
Parad, refiz initil.  
 
Rod enn azektif 4 silab ki koumans par ‘i’: i ------ . 
LI KWAR LI TERIB ME ...  
Li kwar ki ler li terne  
Li pou fer later tranble;  
Li pa kwar bizen aprann  
Pou koup kann dan karo -kann.  
Zenes ki san experyans  
Toultan kwar bondie lasans  
Pou amenn so delivrans.  
 
Enn nom ek azektif 2 silab: j -----. 
60 
 FERM LEKOL  
Li dir profeser faner,  
Politisien joubaner,  
Monper deklar sen me li  
Li konn sekre sakristi.  
 
Pa neseser etidie,  
Lir liv plen ar malelve.  
Seki kone ki kone!  
 
To konn li? Rod enn azektif 2 silab  ki koumans par ‘k’: k ------ . 
KASPALATET!  
Traka? Dilo lor fey sonz.  
Ki responsabilite?  
Dir ou dilo lor fey sonz.  
Li enn gomon ki flote.  
 
Li konn prezan permanan;  
Pase, fitir? Pa konpra n! 
Kas dan ta ki dan so plan.  
 
Enn azektif 4 silab ki koumans par ‘k’ : k-------- . 
KOZE KI GRAN  
Lor zaza li sort premie  
Me kan louvraz la serye  
Kataplas pran plas lakras,  
E tou plan vinn kaka vas.  
 
To dir “zes touy konesans”?  
61 
 Mo dir “fes touy experyans”!  
Ignorans ranplas siyans.  
 
Enn nom 2 silab: l ------ . 
VILEN KASIET DERYER ZOLI  
Pa ekout zoli zozo!  
Li exper dan pas siro.  
Tou so bann zoli koze  
Degizman laverite.  
 
Li konn abiy Lisifer  
Ar vetman larmwar Sen Pier.  
Joubaner deklar senier.  
 
Enn nom komen 2 silab: m -----. 
DAN SO KAFE PEYNA TRIYAZ  
So program wachiwala  
Dan so jalsa -douniya.  
Pa koz so repitasion,  
Li pa kwar dan tradision.  
 
Li ferfout ar gat nasion  
E li ena bien rezon.  
Li pa kwar dan vie leson.  
 
Bann ki pa dakor ar li apel li: n-------- . Enn mo 3 silab.  
 
 
62 
 EXTRA -EXTRA LARZ  
Kan li mont lor enn balans,  
Balans kriye baprebap.  
So tayer perdi pasians;  
So dokter prefer choupchap.  
 
Tansion ek jabet aster  
Galoup ar malad leker.  
Taler li al simitier.  
 
Rod enn azektif 2 silab: o ---. 
ZAZA DANZERE  
Deklare kan pa kone;  
Kan pa kontan,  envante.  
Komie inosan, matlo,  
Finn tas dan so makanbo?  
 
Zame li pa verifie;  
Zis zape seki tande,  
Azoute si pa ase.  
 
Enn nom komen 2 silab: p ----. 
PLEN POS  
Posesion so anbision;  
Ramase so obsesion.  
Plis ena, plis li bizen,  
Dan so fen peyna lafen.  
 
Posede zame ase;  
63 
 So gagn bon li dan konte  
Me zame li satisfe.  
 
Enn nom komen 2 silab: r ----. 
PA KOZ LAMOURPROP  
Lalang pli long ki kravat,  
So sharam lontan finn kat.  
Enn veritab karapat  
Ki koz jatpat, mars katpat . 
 
Zame li gagn maloker  
Pas lalang lor enn deryer  
Pourvi li gagn neseser.  
 
Enn nom komen 2 silab: s -----. 
MORALITE?  
Moralite? Ranpli vant?  
Mwa ki anpes roul lor zant,  
Pa zis ranpli vant, fangas!  
San rente, mo gagn plen kas.  
Mo tik agos, pas adrwat;  
Pli gran kouyoner, faypat.  
Pitay lezot fer mwa fat.  
 
Kisannla sa? Enn nom 3 silab ki koumans ar let ‘t’ : t-------- . 
PATANG KAS LALIGN  
Kot divan soufle, li la;  
Kot ena nisa, li la.  
Pa koz dinite ar li,  
64 
 Li konn zis mont lor lili.  
 
Zordi li la, li pa la;  
Dime dan  enn lot landrwa  
San pider zwe sinema.  
 
Rod enn verb ki osi enn azektif 2 silab: v ------- . 
YAPYAP  
Koumadir garni fware,  
Robine koze koule  
San gramer, san diksioner  
Vadire li’nn vinn deler.  
 
Personn pa anvi tande,  
Personn pa’le ekoute  
Filwar tapaz san klart e. 
 
Enn mo ki enn nom ek osi enn verb 2 silab: w ------- . 
LEKILIB  
‘Ton Toulsi ti konn fer sa:  
Gard balans ant de kontrer  
Parski kontrer neseser.  
‘Ton Toulsi ti aprann sa.  
 
Balans ant lekor, lespri;  
Balans ant yer ek zordi;  
Balans ant Li ek isi.  
 
‘Ton Toulsi ti enn y ---, enn mo 2 silab.  
65 
 PA FASIL  
Ler polio manz enn lebra  
Ti’ena larm, ti’ena lazwa.  
Sikane pa ti manke:  
“Eta moyon, tilame.”  
 
Olie swazir sime tris,  
Mo finn vinn idealis  
Naif, pa ris me artis.  
 
Rod enn sinonim pou ‘moyon’ ousa ‘tilame’.  
Enn az ektif 2 silab: z ------ . 
 
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
 
 
 
 
 
 
 
66 
  
 
 
 
 
 
 
 
ENN ANEX ANPROZ  
ZISTWAR PASRAM  
1 
Dan laferm fami Permal, papa Pasram ti kontrol tou. Tou dimoun ti 
trouv sa normal parski Sef bizen ena tou pouvwar. Pouvwar deside, 
pouvwar enpoze, pouvwar klake, bate, dezerite. Pa zis dan laferm 
fami, me osi dan vilaz, tou dimoun ti per li, respe li, fer atansion pa 
depler li parski li ti sef dan baitka.  
Pasram pa ti trouv sa korek me ti oblize aksepte so karma me 
toultan ti ena enn ti panse revolt dan so leker. Pasram pa ti zis bon 
dan travay laferm, li ti osi enn bon mizisien ek santer e souvan dan 
fet ousa gamat, so partisipasion ti atir admirasion ek aplodisman.  
Zour so ti -ser ti gagn 16 an, so papa ti anonse ki Sannti ti gagn 
demann enn gran dimoun ki bien posede e  li ti fini aksepte. Misie la 
ti ena 60 an. Li ti fini marye 4 fwa e so 4 fam ti mor dan fason 
misterye. Pasram ti dir so papa ki li pa tro dakor ar sa maryaz la 
parski ena maler ladan. Misie Garrou ti ena move repitasion.  
Misie Permal ti konn zis maltret seki oze kestion so lotorite.  
So zour la li ti deside. Li ti tande ki ti ena enn ti lil pre kot Lafrik kot 
bann kouli ti pe gagn travay lor kontra. San les personn kone, li ti fer 
so demars e detrwa mwa pli tar li ti debark dan Porlwi depi bato 
Amar. Li t i al travay dan enn tabisman dan lesid.  
67 
 Li ti travay dir, ti konn ekonomize pou aste enn ti teren kot li ti pou 
ena so prop laferm. Dousma -dousma li ti vinn bien popiler dan 
landrwa grasa so lamizik. Ti ena enn mamzel Kalkita ki ti pe rev li 
touleswar e so  regar lor li dan natak ek gamat pa ti tom dan vid. 
Kasiet -kasiet zot ti pe zwenn. Zot ti desid pou marye. Li ti al fer 
demann me paran tifi la ti pous li parski zot kont maryaz gat -nasion.  
Pasram pa ti dekouraze. Kouma so kontra ti pre pou expire e li ti ena 
ase resours, li ek Jamouna ti prepar zot plan sekre e zour so kontra ti 
expire li ek Jamouna ti sove pou al viv dan lenor, pre kot Grangob.  
Ala kouma dan vilaz Senkler, klan Pasram ti ne ek devlope.  
2 
Pasram ti refiz servi nom Permal e ler bann zanfan ti vini, li ti servi 
Pasram kouma sirnom. Ti ena 5 tigarson Pasram: Bala, Deva, Raja, 
Sada ek Zwala. 4 ladan ti enn bon melanz Pasram ek Jamouna me 
seki ti mari drol se ki Bala ti net resanble bonom Permal so figir ek 
so karakter. Li ti pe diriz lav i so bann frer, toultan kritik zot e fors zot 
fer seki li dir. Zot ti pe plengne ar zot mama me Jamouna ti ena enn 
preferans pou Bala, so premie zanfan ki li ti apel ‘so zom’.  
Kouma Pasram so lasante ti pe vinn bien frazil, Bala ti pe pran tou so 
responsab ilite. So bann frer ti pe apel li sirdar. Li ti enn bon manejer 
me li ti refiz diskite ar lezot avan pran desizion. Net kouma Bonom 
Permal. Pasram ek Jamouna ti fier zot gran garson. Bann lezot ti 
kapav moulougande anba -anba me zot ti oblize rekonet ki zot  gran 
frer, zot Pedanna kouma zot ti apel li anpiblik, ti konn pran desizion.  
Amizir so bann frer ti gagn laz pou marye, li ti okip zot maryaz e ranz 
zot lakaz dan enn porsion teren dan lakour Grannkaz kot li ti pe 
reste ar so papa ek so mama ki ti bien vi e. Ler dimoun ti dimann li 
kan li li pou marye, li ti reponn dan enn gran riye ki li ti fini marye ar 
laferm Pasram ek so fami.  
Li ti kontinie envesti dan laferm e ti pe aste later bann vwazen ki ti 
prefer rant dan ti komers. Bala ti enn amoure later ki li  ti konn 
okipe. Li ti pe fourni so vilaz ar legim ek laviann. Me plis enportan li 
ti pe prodwir enn bon kantite friyapen, arouy, maniok ek may ki 
dimoun ti pe aste pou nouri zanimo me osi pou manze kouma gajak.  
68 
  Enn lane, enn move lepidemi ti fane dan pei e so vilaz ki ti depann 
lor manze ki bann lezot vilaz ti pe prodwir kouma diri ek dible ti dan 
douk parski bann bef ki ti ris saret ki ti sarye manze ti pe mor enn 
par enn. Bann madam dan vilaz Senkler ti konpran vit ki bann 
prodwi laferm Pasram ti kapav s ov zot lavi. Zot ti envant toutsort 
kalite meni ar friyapen, arouy, maniok ek may. Demann ennkou ti 
depas prodiksion. Bala ki ti bon dan biznes ti tap plen. Ar so profi li ti 
envesti dan plis prodiksion e kan lepidemi ti ale e tou ti revinn 
normal, bann le zot vilaz ti pe vinn fer bazar dan Senkler.  
Bala ti ena enn gran sekre ki ti bien garde. Li ti ena enn kopinn ki ti 
apel Monol ki ti enn fam Kreol e koup la ti ena enn zanfan, enn ti 
garson mari kokas kouma bann metis zeneralman ete. Zot ti apel li 
Vonvon.  Ivon ti so vre nom. Vonvon ti entelizan e ti pe kas pake dan 
lekol e Bala ti panse ki li ti pou kapav donn li enn bon travay e 
dousma -dousma fer so gran fami aksepte so zanfan ‘batar’. Monol ti 
aksepte viv dan lonbraz pou pa gat repitasion so kopen ki ti enn 
notab dan vilaz.  
Kan Vonvon ti ena 12 an, Pasram ek Jamouna ti fini mor e Bala ti dir 
so bann frer ki li ti pou bizen kikenn pou okip Grannkaz e ki Mamzel 
Monol ti finn aksepte vinn travay kot zot. Li ek so garson ti pou viv 
dan enn depandans.  
Zwala, k i ti plis tabardenn parmi bann frer, ti riy enn gran kou e ti dir 
so Pedanna aret so sinema.  
- Kifer ou pa marye ar Monol e donn mo neve Vonvon sirnom 
Pasram?  
Bala ti detekte enn sourir konplis lor figir so bann frer.  
3 
Vonvon ti pas siziem, titbours e ti  al dan kolez. Bala ti sir ki so garson 
ti pou rant dan biznes so papa e fer li vinn modern kouma tabisman 
Misie la. Me plis zanfan la ti pe grandi, plis li ti pe vinn diferan, enn 
drol fenomenn. Olie fer devwar ek aprann leson, li ti plis enterese 
ekrir e k konpoz sante. Bien -bien zenn so repitasion santer gamat ti 
vinn bien for. Bann tifi dan vilaz ti admir li me li li ti prefer so ti 
kopen.  
69 
  
Nou desten fer nou? Ousa nou ki fer nou desten?  
 
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
 
 
Retourn konteni   
70 
 REPONS POEM -SIRANDANN ANDEZORD  
 
zouzout   akro   falokrasi   hara m   demokrasi   
risar   teat   palab   reenkarnasion   bachara   
kotomidor   proz literer   egois   patriarki   
triyanger   Morisien   debrouyar   yogi    
chouchoundar   poezi   konntou   trazikomedi   
vangvang    wayawaya   sekirite alimanter   
profi   fan or   nachannya   gourman   souser   
idealis   manter   joukal   obez   lanplat  
 
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
  
71 
  
 
KAN RAVANN SONN MAF  
 
(POU SERGE LEBRASSE EK CYRIL RAMDOO)  
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
PREFAS 
Bann sante ki mo mama, Gouna, ti pe sante ek bann expresion ki li ti 
pe servi dan so koze ti enpresionn mwa me pa otan ki tex Serge 
Lebrasse e pli tar tex Cyril Ramdoo.  
Ala kifer mo pe dir zot mersi avan mo koumans enn seri tex otour 
tem “Kan Ravann Pe  Sonn Maf”.  
Lemonn dan dif; mo pei dan dif; lespwar dan dif. Me si get bien ena 
enn rebor arzante ki dir nou ki nou kapav sorti dan dif si nou konn 
swazir ki sime nou pran.  
Mo zis espere ki mo sante pa pou sonn maf.  
 
Dev Virahsawmy  
25.07.2020   
72 
 MAJAKARRO  
01. O SARASWATI  
O Saraswati, Shakti artistik,  
Ed enn ti poet, enn latet pikpik,  
Kontinie sime trase par lezot  
Kan prezize ti pe zwe boul kaskot.  
Ravann finn mouye, triyang finn rouye;  
Difil lagitar finn dezakorde.  
Sof sa ravann la; akord lagitar;  
Azout jal, dolok; met lagam sitar.  
 
Fines satirik, elegans diksion,  
Respe reg bazik dan inovasion  
Finn rant dan ganndol sime san zefor  
E repetision aster fer fanor.  
Ravann finn mouye, triyang finn rouye;  
Difil lagitar finn dezakorde.  
Sof sa ravann la; akord lagi tar; 
Azout jal, dolok; met lagam sitar.  
 
O Saraswati, akord bann difil,  
Fer Madam Ezenn ek so trwa zennfi  
Pous froder maryaz ar koudme Cyril  
Pou ki nou kiltir aret santi pi.  
Ravann finn mouye, triyang finn rouye;  
Difil lagitar finn dezakorde.  
Sof sa ravann  la; akord lagitar;  
Azout jal, dolok; met lagam sitar.  
 
73 
 02. TOU PE VINN TOKTOK  
Zot finn ras tou bann pie dan bor dilo  
Pou plant filao, pie dilo koko.  
Aster bann pwason pa kone kouma  
Pou okip baba lor lakot laba.  
Zot kwar ki zot tou tigit pli piti  
Ki nou Kreater ki’nn kre liniver.  
Ar Mama -Later zot fer kichiri,  
Ar nou latmosfer zot fer lever per.  
 
Zot pe plant beton dan plas ziromon,  
Vers koltar bouyant lor pie patison.  
Aster papiyon ek bann mous -dimiel  
Oblize al rod enn lot kwen lesiel.  
Zot kwar ki zot to u tigit pli piti  
Ki nou Kreater ki’nn kre liniver.  
Ar Mama -Later zot fer kichiri,  
Ar nou latmosfer zot fer lever per.  
 
Oter bann labank depas Samarel;  
Groser bann kofor defons Sitadel.  
Aster peyna plas pou zozo -mayok,  
Ni tanbalakok; tou pe vinn toktok.  
Zot kwar ki zot tou tigit pli piti  
Ki nou Kreater ki’nn kre liniver.  
Ar Mama -Later zot fer kichiri,  
Ar nou latmosfer zot fer lever per.  
 
 
74 
 03. KI PARTAZE TO PE KOZE?  
Kan bann tex sakre dir nou partaze  
Lor vites nou tourn paz pou pa trouve  
E lerla for-for nou pres nou mesaz:  
“Lesenier dir nou pa fer gaspiyaz!”  
Parol bondie dir bizen ramase;  
Anpes bangoler gaspiy barrakat.  
Kan nou ramase nou anpes pese  
Grat ledo maler, ris nou dan piez kat.  
 
Kaptann tabisman, lotel ek biro  
Dir so bann chokrra, dan balye karo  
Ki ena darrma, pa dan letalaz.  
“Lesenier dir nou pa fer gaspiyaz!”  
Parol bondie dir bizen ramase;  
Anpes bangoler gaspiy barrakat.  
Kan nou ramase nou anpes pese  
Grat ledo maler, ris nou dan piez kat.  
 
Gran pret politik ek ekonomik,  
Tartif ek serif zot servi mem trik  
Pou fer piyaz met paryaz ar piyaz.  
“Lesenier dir nou pa fer gaspiyaz!”  
Parol bondie dir bizen ramase;  
Anpes bangoler gaspiy barrakat.  
Kan nou ramase nou anpes pese  
Grat ledo maler, ris nou dan piez kat.  
 
 
75 
 04. KI PLI GRAN N ISA?  
Ki pli gran boner ki enn gran kofor  
Plen ar dolar, jaman, larzan ek lor?  
Ki pli gran boner alafen konte  
Res ankor trezor pa’nkor azoute?  
Ki pli gran nisa, ayo do mama,  
Ki enn kofor plen ar lias biye ver!  
Ki pli gran zwisans, dan nou douniya,  
Ki enn tapisri biye tou kouler!  
 
Lamour, lamitie - fer mwa gagn noze - 
Se lespri satan pou touy seki vre.  
Dan lespri bondie se prosperite  
Ki priyorite, pa zot simagre.  
Ki pli gran nisa, ayo do mama,  
Ki enn kofor plen ar lias biye ver!  
Ki pli gran zwisans, dan nou  douniya,  
Ki enn tapisri biye tou kouler!  
 
Lamour -liberte lakle paradi?  
To latet pa bon! Kot to met roupi?  
Ideolozi bon pou bann gomon;  
Ekout levanzil dapre Sen Mamon!  
Ki pli gran nisa, ayo do mama,  
Ki enn kofor plen ar lias biye ver!  
Ki pli gran zwisans, dan nou douniya,  
Ki enn tapisri biye tou kouler!  
 
 
76 
 05. MAJAKARRO  
Bondie Kreater finn kre liniver  
Pou ki bann taker, voler ek krever  
Gagn nisa apar dan zwisans pasion,  
Pa pou fatig nam ar obligasion.  
Atansion, matlo, ena enn ta zwav  
Ki deklar kone, ki fer nou esklav,  
Sipaki mesaz sort karo lalo.  
Sel mesaz valab se “MAJAKARRO”.  
 
Bondie Kreater finn kre lafore  
Pou ki nou kapav nouri brakonie;  
Li finn plant metal, petrol ek sarbon  
Anba nou later pou biznes gagn bon.  
Atansion, matlo, ena enn ta zwa v 
Ki deklar kone, ki fer nou esklav,  
Sipaki mesaz sort karo lalo.  
Sel mesaz valab se “MAJAKARRO”.  
 
Bondie Kreater finn kre losean  
Peple ar pwason, nen kouma zean,  
Ar resours imans pou so eritie  
Kapav vinn bien ris, seki merite.  
Atansion, matlo, ena enn ta zwav  
Ki deklar kone, ki fer nou esklav,  
Sipaki mesaz sort karo lalo.  
Sel mesaz valab se “MAJAKARRO”.  
 
 
77 
 LABOU MOK LAMAR  
06. MO BARKA SAHEB  
Mo barrka saheb, prezidan vilaz,  
Zordi li pe fer mem zafer ki yer  
Li ti denonse kouma gaspiyaz,  
Enkonpetans ek manigans voler.  
Lontan kan labou ti pe mok lamar,  
Grandimoun ti pe fer zanfan riye;  
Aster grandimoun finn vinn vie renar  
Ki dir bann zanfan fodepa tande.  
 
Mo barrka saheb, sef dan lekiri,  
Dir bann konseye, ansien dirizan  
Ti koken so plan, deklar pa pou li;  
Aster pa pou’ena gaspiyaz larzan.  
Lontan kan labou ti pe mok lamar,  
Grandimoun ti pe fer zanfan riye;  
Aster grandimoun finn vinn vie renar  
Ki dir bann zanfan fodepa tande.  
 
Mo barrka saheb, oustad sanparey,  
Ena enn mazik dan so laparey.  
Fer manti vinn vre , fer yer vinn dime,  
Avale seki souvan li krase.  
Lontan kan labou ti pe mok lamar,  
Grandimoun ti pe fer zanfan riye;  
Aster grandimoun finn vinn vie renar  
Ki dir bann zanfan fodepa tande.  
 
78 
 07. ETERNELMAN VIERZ  
Mo vwazinn exper dan zwe sinema:  
Lor fer dimoun kwar so lavi san tas  
Peyna so segon dan nou douniya.  
Lamar mok labou san kit okenn tras.  
Zenes trap lame! Chi, chi, chi, chi, chi!  
Zot pe anbrase! Chi, chi, chi, chi, chi!  
Li modi pese; priye sentespri  
Avan li al dan so lafarmasi.  
 
Mo vwazinn exper servi makiyaz  
Ek lenz spesial ki kouver partou;  
Kan li pe marse dan sime vilaz  
Personn pa pou dir li pa enn sadou.  
Zenes trap lame! Chi, chi, chi, chi, chi!  
Zot pe anbrase! Chi, chi, chi, chi, chi!  
Li modi pese; priye sentespri  
Avan li al dan so lafarmasi.  
 
Mo vwazinn exper dan kouyonn lizie  
Me fale get li dan sime lavil.  
Sans mo frer Tizan, enn trannkatkorde,  
Enn swar ti may li dan so lot stil.  
Zenes trap lame! Chi, chi, chi, chi, chi!  
Zot pe anbrase! Chi, chi, chi, chi, chi!  
Li modi pese; priye sentespri  
Avan li al dan so lafarmasi.  
 
 
79 
 08. LALANG KI BAT FOL  
Lor yapyap li for; lor zaze, akter;  
Li’ena boukou liv lor so letazer,  
Liv ki touzour nef, zame pa’nn ouver  
Me kan li koze Sokrat mem gagn per.  
Li zongle parol li’nn aprann par ker;  
Souvan kontredir limem sanpoursan,  
San realize li’nn fer enn erer.  
Lalang ki bat fol bien enpresionan.  
 
Li aprann par ker detrwa expresion,  
Detrwa vie proverb pou donn lenpresion  
Ki so konesans pa fer konsesion;  
So deklarasion donn benediksion.  
Li zongle parol li ’nn aprann par ker;  
Souvan kontredir limem sanpoursan,  
San realize li’nn fer enn erer.  
Lalang ki bat fol bien enpresionan.  
 
Enn sans san atann enn ti -malelve  
Dres ar li enn zour; so kravat tonbe  
Fer li begeye, fer li ganase;  
So lipie tranble, so kalson tranpe.  
Li zongle parol li’nn aprann par ker;  
Souvan kontredir limem sanpoursan,  
San realize li’nn fer enn erer.  
Lalang ki bat fol bien enpresionan.  
 
 
80 
 09. MISTER KLINN  
Sa enn gran malen, pa ditou reken.  
Akoz sa dimoun ki soufer dan nwar  
Kwar li Mister Klinn, lame pa ketren,  
Enn liberater ki pou sov tinwar.  
Pa ekout palab ki pe fann labou:  
Li peyna kofor, li peyna pitay;  
Zame Disik Dou pa’nn fer labous dou;  
Li peyna matla, dormi lor lapay.  
 
Pa kwar li manter; so parol senser;  
Laverite koul kouma d an dalo  
Sak fwa li ouver so labous zekler  
Pou fer so loraz kraz tou bann salo.  
Pa ekout palab ki pe fann labou:  
Li peyna kofor, li peyna pitay;  
Zame Disik Dou pa’nn fer labous dou;  
Li peyna matla, dormi lor lapay.  
 
Li pa kouyoner; li enn emiser,  
Anvwaye Bo ndie pou repar ditor  
Ki limanite ankor pe soufer  
Akoz Zangarna ki deklar fanor.  
Pa ekout palab ki pe fann labou:  
Li peyna kofor, li peyna pitay;  
Zame Disik Dou pa’nn fer labous dou;  
Li peyna matla, dormi lor lapay.  
 
 
81 
 10. FOURMI LOR MONTAGN  
Tou dimoun Moris ena mem kiltir:  
Zot tou trouv dan lot bann defo barbar  
Me zame zot trouv zot defo ki pir.  
Akoz sa nou dir “Labou mok lamar”.  
Li trouv fasilman fourmi lor montagn;  
Enn gro bef kot li, zame li trouve.  
Li pwent so ledwa lor tou bann lakagn  
Ledwa pwent l or li, sa li pa trouve.  
 
Li fasil kritik manier nou vwazen  
Me pli difisil se trouv nou kanbar  
Ki, si nou get bien, ankor pli vilen.  
Akoz sa nou dir “Labou mok lamar”.  
Li trouv fasilman fourmi lor montagn;  
Enn gro bef kot li, zame li trouve.  
Li pwent so led wa lor tou bann lakagn  
Ledwa pwent lor li, sa li pa trouve.  
 
Nou trouv tou defo dan manier koze  
Dimoun ki ena diferan regar  
Me nou pa konsian nou prop zezeye.  
Akoz sa nou dir “Labou mok lamar”.  
Li trouv fasilman fourmi lor montagn;  
Enn gro bef kot li, zame li trouve.  
Li pwent so ledwa lor tou bann lakagn  
Ledwa pwent lor li, sa li pa trouve.  
 
 
82 
 KOT MO RASINN?  
11. PA BIZEN ONTE SEKI TO ETE  
Nou sorti partou pou vinn viv isi,  
Lor later Kreol ki nou’nn transforme;  
Li enpe normal ki nou desire  
Ant lavi laba ek lavi isi.  
Falepa bliye orizinn imen  
Dan savann laba, pei Afriken;  
Migrasion toultan finn ranz destine  
Tou limanite nenport ki kote.  
 
Nou sorti partou, dan trwa kontinan,  
Pou ranz nou lakaz ek nou lavenir  
Dan ti lil Moris me sa pa vedir  
Bizen bliye net zistwar koumansman.  
Falepa bliye orizinn imen  
Dan savann laba, pei Afriken;  
Migrasion toultan finn ranz destine  
Tou limanite nenport ki kote.  
 
Aster nou isi lor lil fraternel  
Ar enn mesaz kler pou limanite:  
Nou tou nou Kreol, kiltir metise,  
Ki reprezan t valer iniversel.  
Falepa bliye orizinn imen  
Dan savann laba, pei Afriken;  
Migrasion toultan finn ranz destine  
Tou limanite nenport ki kote.  
 
83 
 12. BANN ZELEV HITLER  
Bann zelev Hitler zot tem favori  
Se pirte zot ras e dan zot lespri  
Tou lezot dimoun zot net enferyer,  
Bizen efas zot lor sirfas later.  
Trump, Bolsonaro ek zot ti Modi  
Pe fer mem zafer ki Adolf Hitler  
E dan Lil Moris bann disip Modi  
Ek zot Hindutva grat ledo maler.  
 
Imigran triker, imigran forse,  
Imigran ki pe rod bouse manze  
Finn travers dife  pou ranz enn maray;  
Aster bann fasis ki ranz kalimay.  
Trump, Bolsonaro ek zot ti Modi  
Pe fer mem zafer ki Adolf Hitler  
E dan Lil Moris bann disip Modi  
Ek zot Hindutva grat ledo maler.  
 
Nou finn sey konstrir nasion larkansiel  
Kot tou imigran gagn drwa gout dimiel.  
Me aster fasis ek so frer rasis  
Pe plant pie pikan dan plas kaliptis.  
Trump, Bolsonaro ek zot ti Modi  
Pe fer mem zafer ki Adolf Hitler  
E dan Lil Moris bann disip Modi  
Ek zot Hindutva grat ledo maler.  
 
 
84 
 13. KI PLI ZOLI?  
Ki pli zoli ki enn gref ant de fri  
Ki donn nesans enn fri nouvo douser;  
Ki pli zoli ki enn gref ant de fler  
Ki donn nesans enn fler depas zoli?  
Kan bannla pe koz prezerv seki yer,  
Nou nou pe propoz fizion de kontrer  
Parey kouma Shivji ek Parrvati  
Fer pou donn nesans enn nouv o lavi.  
 
Ki pli zoli ki enn gref ant kiltir  
Ki donn nesans enn nouvo parrsadi  
Ki fer diferans nouri lenerzi  
E fer dimoun gout desten lavenir?  
Kan bannla pe koz prezerv seki yer,  
Nou nou pe propoz fizion de kontrer  
Parey kouma Shivji ek Parrvati  
Fer pou don n nesans enn nouvo lavi.  
 
Ki pli zoli ki fizion bann kiltir  
Pou fer nou tou al ver iniversel?  
Ki pli zoli ki Rwayom Eternel  
Ki montre sime ver enn fitir sir?  
Kan bannla pe koz prezerv seki yer,  
Nou nou pe propoz fizion de kontrer  
Parey kouma Shivji ek Parrvati  
Fer pou donn nesans enn nouvo lavi.  
 
 
85 
 14. TI KOUTO KOUP GRO ZIROMON  
Bann Modiwala pa dakor ar mwa  
Ki enn ti pei kapav montre gran  
Seki bizen fer pou gagn devlopman,  
Pa lekours roupi me partaz jawa.  
Enn ti gout dilo fer ver deborde;  
Enn ti gren dis ab fer masinn bloke;  
Enn ti parol dou pli for ki sermon;  
Enn ti kouto koup enn gro zorimon.  
 
Bann Modiwala refiz axepte  
Ki enn tipti lang lor enn tipti lil  
Ena lafors ek lenerzi fasil  
Pou fer tou zanfan gagn zot dinite.  
Enn ti gout dilo fer ver deborde;  
Enn ti gren disab fer masinn bloke;  
Enn ti parol dou pli for ki sermon;  
Enn ti kouto koup enn gro zorimon.  
 
Bann Modiwala zame pou’le kwar  
Ki enn ti poem dan enn tipti liv  
Par enn ti dimoun kapav refer viv  
Dezir laviktwar kont rengn marenwar.  
Enn ti gout dilo fer ver deborde;  
Enn ti gren disab fer masinn bloke;  
Enn ti parol dou pli for ki sermon;  
Enn ti kouto koup enn gro zorimon.  
 
 
86 
 15. SOFE RAVANN  
O Saraswati, gran mersi Bondie,  
Lapli finn aret mouy bann enstriman;  
Ravann rekoumans a r so son frengan;  
Difil lagitar ek sitar ere.  
Ler finn arive pou nou sant anker  
Poezi lokal ar so melodi  
San okenn konplex, san okenn egrer  
Parski aster nou konn nou gabari.  
 
Dan later Kreol nou’nn plant lenerzi  
Ki sorti depi trwa gran kontinan.  
Zoli fri e k fler aster bien galan  
Parski nou nouri enn nouvo lespri.  
Ler finn arive pou nou sant anker  
Poezi lokal ar so melodi  
San okenn konplex, san okenn egrer  
Parski aster nou konn nou gabari.  
 
Nou’nn aret tir lay e rod lipou poul  
Parski nou’nn konpran seki Gita  dir, 
Seki Labib dir, seki Koran dir:  
Linite kontrer fer liniver koul.  
Ler finn arive pou nou sant anker  
Poezi lokal ar so melodi  
San okenn konplex, san okenn egrer  
Parski aster nou konn nou gabari.  
 
Retourn konteni   
87 
 FER BOURIK MANZ LAZLE!!!  
 
 
 
 
 
Pou tou dimoun entelizan ki pa’le konpran.  
 
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
 
 
 

88 
 REZIME  
Ena detrwa tizafer ki neseser konpran si nou’le ki lavi dan Moris vinn 
seki li ti bizen ete. Bann dirizan politik, ekonomik ek sisiokiltirel finn 
prefer met linet roupi e akoz sa zot enkapab konpran seki pe 
vremem arive dan nou douniya. Bann ‘swadizan neoliberal’, ki 
anverite rasis ek fasis, fer tou pou bous lizie lepep e anpes nou trouv 
toufann dan lorizon ki pe fons lor nou.  
Nou finn rod lager ar lanatir; nou finn viol ek defigir Mama Later. 
Aster lanatir pe pous so vanzans e limanite finn perdi davans. Nou 
finn detrir bann lafore, veritab poumon nou planet; nou finn met 
prop lafore mangliye, abita bann zanfan Varouna ; nou finn touy 
biyodiversite ki esansiel pou lekilib ek devlopman lanatir; nou servi 
lenerzi fosil ki pe destabiliz tou dan nou atmosfer e finalman li pou 
fer lavi lor nou planet vinn difisil, sinon enposib. Nou ki responsab 
sofman global ek kriz klimatik  me linet roupi anpes nou trouve. Nou 
ponp pwazon dan latmosfer pou nou plen nou pos e nou refiz get 
lasante nou zanfan ki pa pe kapav respire.  
Bann gran siyantis, bann filozof e Sekreter -Zeneral Nasion -Zini pe dir 
nou aret fane me nou prefer ekout lamizik  Roupaya.  
Bizen replant bann lafore andemik; bizen rebwaz lakot ar lafore 
mangliye; bizen servi later pou ranz enn lakaz pou sak fami; bizen 
servi later pou plant seki nou manze e manz seki nou plante; bizen 
stop net laferm -lizinn; bizen plant pie friyapen , zak ek banann 
planten de kote sime pou donn tou dimoun nouritir bazik ...  
Bizen asire ki nou sistem ledikasion donn tou dimoun literesi 
fonksionel bileng dan Morisien ek Angle, 2 lang kreol; donn tou 
dimoun konesans ekolozik e fer nou tou konpran ki nou pli gran 
responsabilite se okip lasante nou planet.  
 
 
 
89 
 ENVOKASION  
O Saraswati, ed tou bann pagla  
Fer dimoun konpran bez dan douniya;  
Garrbarr li partou; dife dan Langka.  
 
Kan pagla koze, zot tou sikane  
Me pa fer nanye, nou finn abitie  
Tann zot gro zoure, g rosie ensilte.  
 
Nou pa pou’aret dir, mem zot fer lagel,  
Ki dan nou kalbas ena bon dimiel  
Pou seki kontan bote larkansiel.  
 
 
 
 
 
 
Retourn konteni  
 
 
 
 
 
 
 
90 
 ZISTWAR EPIK PAGLA  
AK 1  
1 
Lontan -lontan ti ena enn pei  
Lor enn lil beni kot reyon soley  
Kares tou bann pie, anpes zot gagn fre;  
Kot dilo sale nouri mangliye  
Ki okip baba pwason, krab, ourit  
E anpes bann vag fer ensinifian;  
Gard lakot bien fit, bar gorl zavari.  
 
Bann zanfan pei Boukie -Banane  
Ti konn lir lor pie letan ki sanze,  
Sezon ki fini, sezon ki vini.  
Zot ti konn nom plant, nom fler ek zwazo;  
Zot ti konn okip verze, potaze,  
Troupo zanimo; tres lapay kann sek  
Ek bren petiver pou anpes lapli,  
Soley ek divan fer fraka partou  
Dan lakaz, lakwizinn ek lekiri;  
Zot ti konn ranz pat ang ek rwadezer;  
Met nay ar toupi pou fer li danse  
Me zot pa ti kapav anpes siklonn  
Ek lepidemi fer leker fermal.  
 
Ti’ena enn Bwana ki ti al lot pey  
Souvan -souvan pou toutsort tranzaksion.  
Li ti enn disip devlopman beton,  
Modernizasion, globalizasion.  
91 
 So m oto ti “Bizen balye Jangli”.  
 
Tou dimoun, so gran kouma so piti,  
Ti panse ki zot sover ti vini.  
Aster lavi ti pou ameliore;  
Boukie -Banane ti pou zet doti  
Pou met redengot; ‘voiture’ ti pou roul  
Lor sime saret. Baybay laboutik!  
Viv sipermarket! Bliye servol an 
Ek gouli -dannta! Pou viv kouma blan!  
Bes latet, fonse ver nouvo dime  
Koltare, betone ek karbone.  
 
Exitasion ti depas tou limit;  
Rev grander ti vinn patang -kas-lalinn;  
Partou -partou, larmwar depas kornis.  
Yer, avantier ti aret existe.  
Tou dimoun sir ki zis dime ki mir;  
Tou lezot fri kontsezon, fri fletri  
Ki zis bon pou zet dan saret salte.  
 
Bwana ti vinn Gran Prezidan Bwana  
E poster zean san katakata  
Ti fer bann fatra oblize konpran  
Limem veritab Trenp, Bolsonaro,  
Modi (pa modi) ek lezot zoro.  
Ti koumans  met prop lafore ebenn – 
Dibwa disparet me dilwil palmis  
Fer bankie kontan. Dan dilo mem senn:  
Dan zot tom, mangliye beni touris,  
Zoli laplaz ek gran lotel delix;  
92 
 Dir labours, labank, ofshor redi mix.  
Prezidan so lakot ti monte mem.  
Tou so chamcha ti dan m ari kemkem.  
Enn sel ti lavwa ti koz lot manier.  
“Personn pa pran kont. So latet pa bon!  
Li enn pagla sa. Li nek radote.”  
Prezidan ti dir, dapre BBC,  
Rajo ek teve Boukie -Banane.  
 
Pagla so lavi ti enn gran mister.  
Kouma li ti pran nesans lor later?  
2 
Boner -boner Vandredi gramaten,  
Lalita, Basdew, avan al travay,  
Ti aret kot kalimay zot vilaz  
Pou fer enn pouja e dimann Bondie  
Donn zot enn zanfan. Toulezour koup la  
Dimann mem zafer depi plis ki dis  
Banane pase san dekouraze.  
Ler zot ti pe fer zot seremon i, 
Zot ti tann enn ti lavwa par deryer  
Kalimay koste ar bor larivier.  
Vit-vit zot ti al kot son la sorti.  
Alala mirak! Ti’ena enn baba  
Lor enn tapi lerb, ti pe tet so pous.  
Lalita ti vit ploy li dan sari  
E Basdew ti pran sime laboutik  
Pou aste dile pou zot  ti baba.  
Zot ti deside pou’apel li Kamal  
Parski zot ti sir zanfan ki sorti  
93 
 Dan bor larivier, malgre so labou,  
Enn zour pou al drwat dan leker lesiel.  
Amizir Kamal ti pe vinn pli gran,  
So paran ti pe koumans ena dout  
Ki zot ti finn fer enn mari erer:  
Olie apel li Kamal, fler Lotis,  
Ti bizen apel li Zamal Potis.  
Olie al lekol aprann lir -konte,  
Li ti pas letan dan karo Vavang,  
Gout bann fri sovaz, koz ar bann zwazo,  
Zwe ar papiyon ki ti zwe ar li;  
Li ti koz ar fler ki ti koz ar li;  
Mous zonn, mous dimiel zame ti pik li  
Parski pou zot tou li ti zot kamwad.  
 
Ler li ti vinn gran, gagn laz pou marye,  
Olie rod tifi, li ti ranz maray  
Omilie danbwa lwen ar tou dimoun.  
Pa kone kouma me li ti konn bien  
Tranzaksion Bwana ki ti pe detrir  
Lemonn natirel pou ki tou dimoun  
Vinn esklav Mamon, selebre pitay.  
Mo kwar, mo pa sir, toulegramaten,  
Nam Mama Later ti pe koz ar li  
Pou gid so lavi ver nouvo dime;  
Pou fer li konpran dega Prezidan.  
 
Amizir letan kontinie koule,  
Personalite ek repitasion  
Kamal ti pe vinn depliz anpli for  
E bann dirizan pa ti pe konpran  
94 
 Kifer enn pagla ti pe gagn otan  
Admirasion ek felisitasion  
Ar bann tidimoun ki ti bizen fier  
Seki Prezidan ti pe akonpli.  
 
Mem si BBC, teve ek rajo  
Boukie -Banane, ti fer koumadir  
Li pa ekziste, lagazet, rajo  
Ek stasion onnlayn ki endepandan  
Ti koz so koze. So gran labarb blan,  
So regar persan, silouet sadou,  
Parol parabol ti pe enpresionn  
Gran kouma piti; ti fer gouvernman  
Kime ar laraz. - “Avoy li manze!”  
- “Pa fer sa erer, li pou vinn martir.  
E lerla, matlo, no u bez opliryel.”  
3 
Ler Gran Prezidan Boukie -Banane  
Ti anons so plan plant kann ek dite  
Parski prezidan enn lot repiblik  
Ti kontan disik dan so tas kafe,  
So madam pa ti kontan bwar kafe,  
Ti prefer dite, tou bann depite  
Ek konseye ti diboute ansam,  
Aplodi ansam e kriye ansam,  
“Enn mari lide!”, enn lavwa jangli,  
Sipa kot sorti, ti dir ar lafors,  
“Pa tous lafore kot zanfan Bondie  
Viv annarmoni ar Mama Later!  
Akoz zot gabzi, dime sovsouri  
95 
 Pou vinn rod manze lor zot pie leksi.”  
 
BBC teve ek rajo FM  
Ti zis boufonn li parski bann jangli  
Kontan bwar pisar dan lamok kapstann.  
 
Kan Sonexelans Boukie -Banane  
Ti anons program devlopman touris,  
Mem lavwa ti dir ar lafors loraz,  
“Pa tous lafore mangliye kot krab,  
Pwason ek ourit okip zot baba;  
Tansion, ler dime zot vant pe kriye,  
Napeyna nana pou nouri baba.”  
Prezidan limem, lor televizion,  
Vinn dimann dimoun pa ekout “Pagla”  
Ki mars ar ennmi ki anvi koken  
Lide Prezidan pou fer zot pei  
Gagn tou benefis devlopman touris.  
 
Kan gou ti sanze e dimoun lot pey  
Ti prefe r bwar zot kafe san disik,  
Lider Maximo Boukie -Banane  
Ti desid ras kann, plant diri -dible.  
BBC Rajo ek televizion  
Ti anons nouvel revolisioner;  
Bann propriyeter tabisman disik  
Ti konn negosie bon konpansasion.  
Apre zot ti felisit Prezidan  
Pou so lisidite p atriyotik.  
Tou dimoun dakor, exepte enn sel.  
So gran lavwa kalm, so expresion dous  
96 
 Ti sap lor kal brit: “Aret fer kouyon!  
Diri ek dible isi pa pouse.  
Zot latet pa bon? Friyapen, arouy,  
Batat, may, maniok, sa ki lavenir.”  
 
Samem dernie fwa, Pagla ti koze.  
Li ti deside viv net dan silans.  
Gouvernman kontan, tabisman kontan  
Parski pikan dan deryer ti fonndos.  
Vit-vit, zot ti sir, dimoun pou bliye  
Bann koze lagign ki Pagla seme.  
Sa ti preske vre me ti’ena detrwa  
Latet brile ki ti ekrir dan liv  
Bann parol  Pagla pou posterite.  
 
Me enn zafer drol ti pe deroule.  
Lor enn touf lerb deryer vie kalimay,  
Pre kot larivier, souvan ti ena  
Bouke zoli fler, male fler sakre.  
Gouvernman pa ti pran sa kont ditou;  
Plis enportan ti silans latet dir.  
Plitar enn striktir ros bor larivier  
Ti pe koumans lev so latet frengan  
E kouma mazik, toulebanane  
Li ti pe vinn plis gayar -enpozan.  
Apart fler sezon, ti’ena lot zafer:  
Labouzi, sanbrani, kaligrafi.  
Lider Siprem ti koumans santi lay.  
Tansion enn nouvo kilt rod pran s o plas!  
97 
 Bizen kraz dizef serpan lor vites;  
Pa les pei vinn enn kales kase.  
4 
Lider Bienneme ti konvok expre  
Enn renion dirzans pou pran desizion.  
So lekzekitif ti bien okouran  
Renion la ti zis enn formalite.  
Seki li ti finn fini deside,  
Zot ti pou vot alinanimite.  
Zot tou ti bizen fer bien atansion  
Pa les okenn son kas so soulezon.  
Bizen vey tonbaz, konpran so bataz!  
- “Nou ena pou pran enn gran desizion  
Pou kraz latet jab ki deklar sadou,  
Ki pe nway pei dan siperstision.  
Pagla bien vivan; servi relizio n 
Pou brouy lespri enn popilasion bet,  
Iletre, kouyon; san get pli divan,  
Rant dan lasos jab, kwar tou propagann,  
Pa servi lespri. Tro boukou bourrbak!  
Kisannla anvi propoz enn program?”  
 
Enn silans lamor ti dam tou bann pion.  
Apre trwa segonn, tou so bann  minis,  
Minis -konseye, konseye minis  
Ti kriye anker leson konn par ker  
Kouma enn refren kantik oblize:  
“Seki ou dir nou, samem ki bizen!”  
 
- “BBC rajo ek televizion  
98 
 Zot kouma gounga, pa konn pas mesaz;  
Olie lev lepep kont malang Pagla  
Zot pas bann program lor bann gran profet  
Ki dan lepase ti amenn progre;  
Nou prop Sifon Ble met bel -bel foto  
Pou dir tou dimoun “ATANSION DANZE!”  
Ennmi repiblik gagn li mari bonn;  
San okenn zefor zot lakot monte.  
Dir ki bizen fer! Be koze, foutou!”  
 
- “Patron ou ki bos! Ou ki plis kone.  
Seki ou dir nou, samem ki bizen!”  
- “Lepep bachara bwar dilo dir wi;  
Ekout propagann vadire samem  
Lamone kontan. Ki nou bizen fer?  
Be koze toutouk! Koze bann tonken!”  
 
“Patron ou ki bos! Ou ki plis kone.  
Seki ou dir nou, samem ki bize n!” 
 
- “Ala ki mo kwar ki nou bizen fer.  
Nou met enn bom, eklat zot ... samem...  
Sipa tonbo -tanp, sipa mozole;  
Fer lapolis dir ki zot ena prev  
Ki enn group teroris ekolozik  
Responsab sa krim kont nou repiblik.  
Sa pou permet nou ferm lagel tou bann  
Dirizan mouvman “PAGLA PA PAGLA”.  
AVOY ZOT TOU TRIY LANTI KOT LARENN!”  
 
Premie Minis gagn kouraz pou koze.  
99 
 - “Patron, ou’enn zeni! Peyna ou segon!”  
- “Bon, aster se zot ki pou fer louvraz.  
Swiv mo enstriksion. Dezord pou dan lord!”  
5 
- “Nou enteronp nou lemision pou donn  
Enn move nouvel. Ekoteroris  
Finn detrir tonbo anz -gardien pei  
Pou anpes progre Boukie -Banane.  
Nou Prezidan finn al depoz enn zerb  
Pou salie memwar anz gardien pei.  
Pli tar BBC pou donn plis detay  
Lor sa trazedi ki boulvers nou tou.”  
AK 2  
Labank Galaktik ki ti pe kontrol  
Finans tou pei ti prezant zefor  
Boukie -Banane kouma enn model  
Pou tou bann pei dan ti galaxi  
ZESTOUYKONESANS, model devlopman.  
BBC rajo ek televizion  
Gramaten -tanto ti pe nek koz sa.  
Li pa ti manti ki sa pei la  
Ti pe vinn b ien ris me ki anmemtan,  
Sa pa bon pou dir, ti’ena boukou plis  
Zom, fam ek zanfan ki pa ti kapav  
Viv lavi normal. Labank Galaktik  
Ti pas gom lor la parski miliarder,  
Ki diriz labank, zot bien ankoler  
Kan bann nenport koz bann koze nenport.  
Boukou pitay ti pe rant dan pei,  
100 
 Dan bann kont ofshor; lamone malang  
Dan lame dobi espesialize  
Ti pe vinn bien prop – kotomay manti – 
E lekonomi ti aret prodwir  
Pou konsomasion; ti prefer lotri,  
Lalwa kazino, met for pou gagn for.  
Labank Galaktik ti vinn enprimer  
Biye tou  kouler ki ti pe fini  
Dan imans kofor entergalaktik.  
Zenes san travay, zanfan san manze,  
Se zis enn palab tou bann ki zalou  
Vila ar pisinn, limo kaspake,  
Lavi siperlix bann selebrite.  
Gouvernman ti sir pa pou’ena pagla  
Pou vinn kas nisa bizness san frontie r. 
 
Enn sel makadam! Dan bann ros tonbo  
Enn gran pie etranz, resanble pipal,  
Ant enn pie lafours ek enn pie lila,  
Ti pe tal so brans ar fey parfime  
E touletanto plizier zom ek fam  
Ti pe rasanble anba tonel ver  
Pou fer lapriyer e sant bann kirrtann.  
Bann de vo Mamon pa ti pran sa kont;  
Kan biznes donn bal, touleres folklor.  
Personn nepli koz devlopman pei  
Ki donn tou dimoun manze ek lakaz;  
Zot tou sant for -for GALAXIZASION.  
Rises galaxi li priyoriter.  
101 
 Zis bann enbesil, sekter, tilespri  
Fixe lor detay, bliye esansiel.  
 
Me bann malere, anba pie lila,  
Ti pe fer lafoul sak zour vinn pli gran;  
Lamizik bajann, resital kirrtann  
Ti pe vwayaze lor ledo divan,  
Ti pe rant partou, dan vilaz, lavil,  
Dan maray, pale, anpes Prezidan  
Gagn somey anpe; anpes biznesmenn  
Kont biye anpe; anpes tranzaksion  
Negosie anpe; met lak ar roulman.  
Bankie, finansie, gouvernman foulous  
Ti desid ansam pou marye pike,  
Fann ar sibversif, met zot dan zot plas.  
Ti bizen trouv enn exkiz pou anpes  
Dimoun rasanble. Pa kapav fer brit  
Parski ban n media lokal ek deor,  
ONG lokal, ONG deor,  
Sirtou Amnesti Enternasional  
Pou lev enn kabal, gat repitasion  
Boukie -Banane e bann diktater  
Rasis ek fasis pou rant dan sega  
Zis pou sey regagn enn virzinite.  
Ki ti bizen fer? Ki ti kapav fer?  
Enn kou enn teter, so bet depas kad,  
Tern en terne ki fer zot tou soke.  
Samem ki bizen! Zot ti deside  
Ki enn maladi pe atak pei;  
Li bien kontazie; bizen enterdi  
102 
 Tou rasanbleman dan karo, biro,  
Lekol ek legliz. Si napa fer sa  
Pou ena lamor, boukou -boukou mor.  
Mem lekon omi ti pou rant dan kriz,  
Bizen pez nene, bwar dilwil botris  
Pou sov lavenir. Sel fason touy tret,  
Garanti viktwar liberte biznes.  
Zot ti desid pou kre enn isteri  
Lor nanyeditou; zis fer dimoun per  
Pou ki nanye pa deranz zot program.  
Deforestasion, devlopm an beton,  
Destriksion diversite biolozik,  
Lenerzi fosil ti pe fer ravaz  
Pandan ki kofor ti pe gonfle ar  
Deviz malgagne entergalaktik.  
 
Lider politik ek ekonomik,  
Sosio -kiltirel, sosio -relizie  
Ar enn sel lavwa ti pe koz ansam  
Pou sant mem sante: apart lenfi ennza  
Boukie -Banane li anbonnsante;  
Resofman global, sanzman klimatik  
Se zis propagann bann latet brile,  
Enn pogne teroris ekolozik.  
Tou pou vinn korek si nou met nou mask,  
Gard distans de met, pa al dan lafoul  
Parski labamem ena bel treboul.  
Lor televizion Komiserdpolis  
Ti enform piblik ki rekalsitran  
Pou fini antray, kikfwa met pandi.  
Mazorite ti aksepte modord  
103 
 Me ti ena ki kwar dan vie mesaz;  
Ki rapel slogan, “PAGLA PA PAGLA”  
E zot ti pe fer tipti -tipti group  
Ki ti pe zwenn -zwenn anba pie lafour s 
Pou sant ansourdinn vie sante lontan.  
Malgre demanti bann lotorite,  
Dega ti pe kontinie fer lalwa:  
Dan sezon lapli partou ti res sek;  
Dan sezon freser, saler ti donn bal;  
Bann fri sezonie, bien mengi -mengi,  
Pa ti’ena sezon depi mwa Zanvie  
Ziska mwa Desam. Gagn sagren get zot.  
Siklonn nepli ti lir kalandriye;  
Kontsezon ti vinn nouvo labitid.  
Boukie -Banane so por prensipal  
Ti apel Troumay. Atraver miray  
Ek baraz beton, administrasion  
Ti bien reysi fer lamer rekile.  
Me depi enpe letan oblize  
Reos nivo b ann miray ek baraz  
Pou anpes dilo inond kapital.  
Dapre gouvernman sa ti zis enn ti  
Katastrof natirel san konsekans.  
Kan nivo lamer kontinie monte  
Enn lot katastrof ti lev so latet.  
Laplaz inonde. Olie piedanlo,  
Likou dan dilo. Lotelri kriye,  
Rod konpansasion. Travayer kriye,  
Rod soutien leta. Labank Galaktik  
Kontinie enprim biye fos valer  
Pou donn lenpresion problem pe regle.  
104 
 BBC rajo ek televizion  
Ti pe kontinie sey fer tou dimoun  
Glis lor so diber me detanzantan  
Ti pe tann grogne lavwa popiler  
Ki ti pe santi Pagla pa pagla.  
Zot ti pe koumans rapel enn lavwa  
Ki ti pe dir zot fer bien atansion  
Parski lanatir pa pou axepte  
Kontinie viol li. Li konn bez koutpie!  
Bann marsan lesans, bis, loto, kamion  
Refiz axepte ki zot responsab;  
Mem zafer pou bann s antral elektrik.  
Zot tou ti akiz bann marsan maler,  
Detrwa teroris ki pe fann rimer,  
Swadizan karbonn ki gran responsab.  
 
Kan pie pe kasiet grander lafore,  
Veritab problem kasiet dan feyaz.  
Ensandi global, gran kriz klimatik  
Dan latet dimoun ti parey kouma  
Fim siyans fiksion: bon divertisman.  
Letansa bankie ti pe pran kontrol  
Tou bann laparey ki diriz leta.  
Agrikilter ek bann endistriyel  
Zot rol ti mike; bann politisien  
Ti aprann dans vals bankie dirize.  
Lider politik ek ekonomik  
Ti pas zot letan boufonn siyantis,  
Tret ekolozis kouma teroris,  
Ignor dekouvert siyans medikal  
Ki pe warning bann ki tret zanimo  
105 
 Vadire zot zis enstriman profi;  
Konsider later kouma marsandiz;  
Konsider dimoun kouma nimero,  
San idantite ek san dinite.  
Enn robo pou zot ena p lis valer  
Parski li pa rod konze maladi;  
Zame li gagn fen, zame li gagn swaf;  
Li pa fatige travay 24 er  
Par zour, set zour par semenn dafile.  
Seki enportan se fer lamone,  
Fer lamone ek ankor lamone.  
 
Bann ki ti dan bien pa ti poz kestion;  
Bann ki ti dan pe ns rapel tanzantan  
Parol enn pagla ki pa ti pagla:  
“Kan katora vid, pitay vinn lapay.”  
Diri ek dible dan bazar mondial  
Ti pe vinn bien rar akoz move tan  
Ek dilo somat dan karo manze.  
Depi bien lontan dimoun ti aret  
Okip zot zarden parski ti dir zot  
Export prodiksion, enport nouritir  
Samem ki apel sivilizasion.  
Larenn Basmati ti regle pale;  
Prodiksion lokal kouma friyapen,  
Batat, maniok, may, arouy, pomdeter  
Sa zis bann jangli kapav apresie.  
 
Dan boukou pei, gratsiel ti fezer  
Me bann karo may ti pe pa s mizer;  
Kolonn elektrik ti mari frengan  
106 
 Me pie friyapen ti bes latet net;  
Lendistri lotel ti pe kaspake  
Me marsan pwason ti pe bat lamok;  
Lotorout ti plen ar ‘voiture’ delix  
Me obezite ek so frenn jabet  
Ti okip lili lopital piblik  
Ek ‘le lit’ prive – zot pa get figir.  
 
Amizir letan ti pe fann pikan,  
Bann vila delix ti pe akapar  
Tou later fertil dan pei Pagla;  
Lotorout miltileen ti vinn rival  
Lapis avion dan erport nasional,  
Enternasional, entersideral.  
Malgre larises ti pe fer vantar,  
Dan leker dimoun Boukie -Banane  
Ti ena trites parski ti bien kler  
Ki nek dis poursan ti ena kontrol  
Katroven dis poursan tou larises,  
Parey kouma dan lanpir dominer.  
Bann zanfan ti pe al dormi aswar  
Ler vant pe kriye; boukou -boukou zenn,  
Tifi ek garson, pa ti gagn tr avay  
Mem zot ti ena diplom dan zot pos;  
Boukou travayer, malgre experyans,  
Ti tom lor lapay; boukou zenn ek vie,  
So zom kouma fam, ti pe swiside;  
Violans ti pe vinn kiltir nasional;  
107 
 Vol avek violans, viol par geng rasis,  
Ti pe fane kouma lepidemi;  
Pa ti ge t figir; tou pas dan pake.  
 
Grenie ti vid net. Bato basmati,  
Bato sereal ti aret vini;  
Boukou laboutik lavil, lakanpagn  
Ti pe ferm laport; letazer ti vid.  
Misie Prezidan ek so gouvernman  
Ti pe dir dimoun bizen pran pasians;  
Difikilte la li bien pasazer;  
Tou pou rant dan lord; falepa ekout  
Azan teroris ki pe fann rimer  
Lor dimoun onet, gramaten -tanto.  
Apre lapli, botan vini. Nespa!  
 
Me pa ti paret ki sa botan la  
Ti anvi vini. Laplipar dimoun  
Ti pe koumans kwar ki, si zot get bien,  
Pagla so koze ti’ena plis valer.  
Mouvman nasional ‘Pagla Pa Pagla”,  
PPP ti pe vinn senbol lespwar.  
Misie Prezidan ek so gouvernman  
Ti prefer swazir sime diktater;  
Servi lapolis, larme ek espion  
Pou kraz latet bann lider PPP;  
Rekonpans bann sef sosio -kiltirel  
Ar boukou pitay, z oli promosion,  
Sak fwa ki zot sit verse liv sakre  
Pou dir ki zot bos, Misie Prezidan,  
108 
 Li enn avatar, pa ditou batar,  
Enn veritab far, anvwayededie  
Pou ranz paradi Lanpir Galaxi.  
 
Misie Prezidan ek so gouvernman,  
Ek so bann souser ki konn pas siro,  
Ki konn profite, tir kanet dan zwe,  
Ti pran desizion pou servi baton.  
Oblize fer sa parski bann bourik  
Ti refiz karot ki zot gouvernman  
Ti pe promet zot, si fer bon zanfan.  
Represion donn bal sou letadirzans;  
Konstitision ti ferm dan enn tirwar  
Ranpli ar karya; sazes Prezidan,  
‘Samem nou bondie’ ti vinn enn manntra.  
 
Letansa, anba pie lafours, lafoul  
Zouranzour ti pe revandik zot drwa.  
Me plis enportan, bann parol Pagla  
Deplizanpli ti pe paret bien vre.  
“Eski Pagla pa ti enn mesaze?  
Li ti vinn dir nou ki p ou arive  
Me nou pa ti’le konn laverite.  
Ler finn arive pou nou diboute,  
Lame dan lame, pou ranz nou dime.”  
 
Aster laplipar ti pe pans koumsa.  
Aster koumadir somey ti pe fonn.  
Souvan dan zot rev zot tou ti pe tann  
Enn lavwa lweten dir zot zantiman  
Falepa la ger kont Mama Later;  
109 
 Si li ankoler, nou regret nou sor.  
Aster zot konpran vie proverb lontan:  
“Kan nou sem koutvan, toufann fer lakoup.”  
AK 3  
Misie Prezidan ek so gouvernman  
Ti realize ki program bankie,  
Bann disip Mamon, ki kwar lanatir  
Lamone kontan, ti gran responsab  
Garrbarr ki ti pe fer lavi korde  
Me zot pa ti’ena ni lisidite,  
Ni kapasite, ni mem volonte  
Pou koumans panse ki kapav ena  
Enn lot manier viv, enn lot relasion  
Dimoun ar dimoun, ar Mama Later.  
 
Zot kanpagn fer per, kanpagn represion  
Ti pe bat lamok parski laplipar  
Ti fini konpran ki ena sime  
Pou ki dimoun viv anakorite  
Ar lezot dimoun ek ar lanatir.  
San rod permision bann barrka saheb,  
Dimoun lor lakot, lame dan lame,  
Ti koumans plant bann ti pous mangliye,  
Okip zot lagon, anpes brakonie  
Vinn fer zot ravaz. Dan tou bann vilaz,  
Peser ek planter, bann korperativ  
Ti pe bourzone grasa devosion,  
Zefor, landirans tou bann travayer  
Later ek lamer. Anplis tou bann zenn,  
De kote sime, ti pe plant bann pie  
110 
 Kouma friyapen, zak ek bred mouroum;  
Dan lekol, zanfan, apart lir -ekrir,  
Ti pe aprann zardinaz ek lelvaz  
San pas par minis ki depi lontan  
Nepli trouv so bout. Olie gouvernman  
Santral deside e anba bizen  
Ekzekit bann lord, dimoun dan vilaz,  
Gran kouma piti, ti pe deside  
Seki bon pou zot. Dan fobou r lavil,  
Grasa travay Ram ek so kamarad,  
Enn nouvo lespri ti pe devlope  
E zot ti apel li lespri ‘selfelp’.  
 
Kan bann zafer ti pe vinn mari sal  
E represion ti lepe dan dilo,  
Bann bankie avan ek minis apre  
Ti defalke tou dibien lor zot nom  
Pou al rod refiz lot kote dilo  
Dan bann paradi pou voler -froder.  
Finalman partou, bann ti komite  
Irben ek riral ti pe gouverne,  
Ti pe deside kouma ranz lavi  
Dapre de prensip revolisioner:  
Solidarite ek partaz sosial.  
Partou mem zafer, mem filozofi:  
Later dan pei Bouk ie-Banane  
Li apartenir pou tou sitwayen;  
Bizen servi li pou prodwir manze  
Ek ranz bann lakaz pou tou bann fami  
San exepsion ek diskriminasion.  
Bizen swagn later, bizen swagn lamer  
111 
 Pou prodwir manze; bizen aret net  
Lelvaz zanimo vadire lizinn;  
Pa gagn drwa maltret zanimo parski  
Zot ‘si zot bizen enn bon abita  
Ki annarmoni ar Mama Later.  
 
Lekol pa maltret bann zanfan parski  
Zot pa koz langaz sort depi deor;  
Seki natirel dan zot abita  
Samem ki bizen pou zot devlope.  
 
Ti aret servi lenerzi fosil;  
Divan ek soley ti donn lenerzi  
Pou okip lakaz, vilaz ek pei;  
Ti pe ankouraz dimoun ki kapav,  
Servi pouvwar mix pou ti deplasman  
Ek transpor piblik pou long deplasman.  
Zom, fam ti egal; sexism ek rasism  
Ti pe disparet san difikilte;  
Nouvo kiltir ti pe efas ansien  
Tradision kot seki for kraz kor feb.  
 
Rev Pagla anfen ti realize!  
03/12/20  
 
Retourn konteni  
 
112 
 KAPAV SA? KIFER NON?  
KONE KI TO ETE, MATLO!  
SINON TOU VIR AMBALAO.  
1 
Ena ki kwar ki li sorti  
Direk -direk depi lakwis  
Gran Zipiter, zoli Maryann,  
Senier Shiva ek Albion blon.  
Tansion -tansion, fer atansion!  
Zame dir li laverite;  
Enn pese sa si to dir li  
Ki tou dimoun sorti dan vant  
Zako Lafrik; depi laba  
Zot finn peple enn planet net.  
Tansion -tansion, zot sap lor kal,  
Fer twa b our brit, galoup touni  
Lame dan pos. Pa kwar manti!  
Zot tou isi, san exsepsion,  
Konn tou kiksoz natirelman,  
San fer zefor, san lir enn liv.  
Kifer aprann? Ki fer zefor?  
Konesans li kado Bondie.  
Aret fer pese, malelve!  
Ouver laspri, Bondie ranpli.  
 
Dan kouma nsman istwar imen,  
Depi enn plas, enn pogne dimoun,  
Zom, fam, zanfan, ti al partou  
Peple Lerop, peple Lazi,  
113 
 Peple Lamerik, Lostrali.  
Me resaman istwar imen  
Ti bouz dan enn lot direksion:  
Depi partou dimoun Lerop,  
Lazi, Lafrik ti vinn isi,  
Parfwa anvi, parfwa forse.  
Me aster anvi pa anvi,  
Pe oblize coabite  
Me pa fouti san tap kout fwet.  
Zot finn bliye istwar yer swar;  
Istwar zordi fre dan memwar.  
Nou pa parey, nou pa parey:  
To fam, baya, li atas pagn;  
To fam, falou, li met bajou;  
To fam, fatra, montre zenou;  
Mo bondie kler, so lizie ble;  
To bondie nwar, fer zanfan per;  
To bondie la, ki li ete?  
Twa to manz dal, mwa mo manz serf;  
Zot mars nipat, nou met soulie  
Sivilize, sort dideor;  
Nou koz langaz bondie koze,  
Langaz labib, koze sanskrit,  
Parol ara b, pa patwa pi.  
Kesketikrwa? Zeswizela?  
2 
Ki bizen fer, O Gran Nesans?  
Ki bizen fer, O Babouji?  
Ki bizen fer, O Gran Haji?  
Ki bizen fer, Vot Senieri?  
114 
 Ki bizen fer, O Gourrouji?  
Ki bizen fer Vot Exelans?  
 
Zot tou donn nou mem solision:  
Bizen prezerv kiltir ansien;  
Bizen respe tou bann ritiel  
Parski ritiel zot garanti  
Pirte nou prop idantite.  
Pa kapav met sanbrani ek  
Lagres koson dan mem plato;  
Pa kapav met jal -dolok ek  
Zoulou -tamtam dan mem bato;  
Pa kapav met tannpoura ek  
Kachakacha dan mem lorkes;  
Pa kapav met kaviar -sanpagn  
Dan lagel pi posonsounouk.  
Separe, separe, napa  
Melanze, napa melaze!  
Brousay partou bar zot gete;  
Zot pa fouti trouv lafore;  
Seki paret, seki vizib  
Pe kasiet net seki ete,  
Anpes nou trouv lafors extra  
Ki pe dir nou ena enn lot  
Fason viv plis sivilize  
Kot solidarite, partaz,  
Zistis sosial, diversite  
Ekolozik ek armoni  
Ar lanatir nouvo normal.  
Nou pa kone ki nou ete!  
Nou pei li dan kontinan  
115 
 Lafrik; anset limanite  
Ti sorti dan pei Lafrik;  
Nou lamer bengn Lafrik ek Lenn;  
Nou lamer bengn bann lil kreol  
Kouma Moris, Rodrig, Sesel,  
Agalega ek Larenion;  
Dan lil kreol nou koz kreol:  
Kreol Moris, Kreol Rodrig,  
Kreol Sesel ek Larenion;  
Nou koz Morisien, Rodrige,  
Nou koz Sesselwa, Renione,  
Agaleen ek Angle ‘si,  
Enn lang kreol lingwafr angka  
Iniversel ki permet nou  
Kominike ar bann pei  
Tou kontinan. Kiltir Kreol  
Samem zouti bann imigran  
E lor later kreol nou tou  
Nou imigran sorti Lerop,  
Lafrik, Lazi. Nou tou res dan  
Lakaz kreol; nou tou nou manz  
Manze kreol ki tir so zi  
Dan meni Lenn, La sinn, Lafrik,  
Lerop pou ranz lasos tamam.  
Nou finn envant napolitenn,  
Gatopima ek dalpouri;  
Seki nou pran depi deor  
Nou transforme pou ranz meni  
Tipik Moris, tipik Rodrig,  
Tipik Renione, Seselwa.  
Mirak la apel metisaz,  
116 
 Enn veritab karri -barri  
Exselan pou nou lasante,  
E mari bon pou nou labous.  
3 
Lavi zordi ar so Kovid,  
So resofman, kriz klimatik  
Pe dimann nou envant nouvo  
Lekonomi, demokrasi,  
Ledikasion, arsitektir;  
Envant nouvo kiltir manze  
Ki baze lor enn prensip kler:  
Manz seki to kapav prodwir,  
Prodwir seki to rod manze.  
Pa les Larenn Diri Long Greyn  
Dikte to gou, Lerwa Dible  
Yangkidola fer lefara.  
Ena maniok, batat, arwiy,  
May, zak, friyapen ki pous bien,  
Donn lenerzi, nouri lekor.  
Ferfout ar globalizasion!  
Nou okip lokalizasion!  
Aret b our deryer kantite;  
Satisfe zis ar kalite;  
Aret lager ar lanatir  
Parski sir -sir nou pou perdi;  
Nou rod lape ar lanatir  
Parski sir -sir nou pou gagnan;  
Aprann nouri Mama Later  
Ki anretour pou nouri nou.  
Ar nou de zoli lang kreol,  
117 
 Lang nasional ek ofisiel,  
Nou pou kapav kre enn nasion  
Kot tou dimoun konn lir -ekrir,  
Konn apresie literatir,  
Ki li sakre, ki li laik.  
Anou envant nouvo tourism,  
Pa balneer me solider;  
Tourism ki ankouraz partaz,  
Ki konsolid valer imen.  
 
Konn servi later ek lamer!  
Ranz enn  lakaz pou sak fami;  
Plant manze pou popilasion;  
Replant lafore mangliye,  
Abita kreatir lamer  
Ki pou donn nou tou fortifian  
Neseser pou lavi korek;  
Replant lafore natirel  
Pou ki zanimo ‘si kapav  
Viv lavi normal san menas.  
Nou bizen sanz manier manze;  
Gonaz  sikre bengn dan dilwil  
Pe fer masak ar lasante;  
Lapang partou pe anpandan;  
Jabet pe rant dan tou lakaz;  
Obezite pe kaspake ...  
To pa trouve? Pa pou sanze?  
 
118 
 Sitiasion grav! To peyna swa.  
To pe atann ki dibwa pwent  
Fors twa sanze? Sa se to swa!  
 
Kan dife pe fane partou,  
Lerla li pou tro tar matlo.  
Si nou ole sap dan dife  
Se asterla ki nou bizen  
Koumans sanze. Atann dime?  
Non! Swa zordi. Sinon zame!  
07.12.20  
 
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
  
119 
 ZISTWAR SASER  
1 
Zistwar mo vilaz se zistwar saser.  
Gran mari parmi bann mari saser  
Ti apel,  - rapel! -, Mazeste Kaptou.  
Depi so nesans, li ti finn kap tou:  
Zouzou so ser -frer, kas bwat kondane;  
Bizou dan tirwar, larmwar so sekre;  
Devwar so vwazen, dibien so kouzen;  
Dipen Mister Fen, diven Sir Malen ...  
Senier Kreater ti kre enn zarden  
E li ti dir nou sak fwa nou gagn fen,  
Nou gagn drwa lapes, lasas, kas bann fri,  
Ras plant pou manze e fit lapeti.  
“Mo donn zot tousa pou zot lasante  
Me tansion, zanfan, pa’nn dir abize!”  
2 
Si dan koumansman Kaptou ti lasas  
Pou ranpli boyo, pa pou ramas kas,  
Dousma -dousma li ti koumans touye  
Pou plezir touye, pou ramas trofe  
Pou dekorasion salon ek sato.  
Bebet anpaye ti dekor biro;  
Zanimo mor ti ena plis valer  
Ki vivan dan lespri envestiser.  
 
Lasas ti pe vinn enn lepidemi;  
Touye ek koupe ti donn lapeti;  
Larivier, la mer, laplenn ek montagn,  
120 
 Lazeng ek danbwa, lavil, lakanpagn,  
Tou, san exsepsion, ti pas dan pake;  
Lanatir ti vinn enn komodite.  
3 
Touye -kraze, koupe -transe partou  
Ti vinn net kiltir dan lanpir Kaptou;  
Mazeste Kaptou ek larme saser  
Ki anverite plen ar mersener  
Ti transform zarden, ti fer li vinn enn  
Lespas dezertik ki nouri laennn.  
Bann disip Kaptou ti trouv sa normal:  
“Kan to gagn li bonn, leres foupamal!”  
 
Enn swar Mazeste ti fer enn kosmar;  
Enn lavwa pwisan ki travers lamar  
Ti dir li dardar, aret fer  vantar.  
“Ti donn twa lespri pou nouri zarden;  
To’nn servi lespri pou kapav koken.  
To pa mo gardien, to zis enn voryen.”  
09.12.20  
 
Retourn konteni   
121 
 LOR MORISIEN  
Kreol li pa enn lang me enn fami, group, kategori lang. Dan sa 
kategori/fami lang la ena plizier lang kreol ki ena diferan nom. Par 
ekzanp, lang nasional ek ofisiel Repiblik Sant -Afriken li enn lang 
kreol ki apel Sango; lang nasional ek ofisiel Endonezi, Bahasa 
Indonesia, li osi enn lang kreol (lontan ti apel li Bazaar M alay); lang 
nasional ek ofisiel Malezi, Bahasa Malaysia, finn devlope apartir 
Bazaar Malay, enn pijinn ki ti enn lingwafrangka (koine) esansiel dan 
rezion sides Lazi; lang nasional ek ofisiel Ayti (Haiti) li Kreol Ayisien 
(ansam ar Franse); Afrikaans ki en n parmi plizier lang nasional dan 
Lafrikdisid, li osi enn lang kreol; dan Siera Leonn, Krio ki defakto lang 
nasional, li osi enn lang kreol; ‘Tok Pisin’ se enn lang kreol ki lang 
ofisiel Papua New Guinea; Angle, lingwafrangka iniversel, li osi enn 
lang kre ol. 
Dan nou rezion ena Morisien, Seselwa, Renione, Rodrige. Dan 
lemonn antie ena plis ki 60 lang kreol.  
Pa tou lang kreol finn sorti dan vant esklavaz. Enn lang kreol pran 
nesans kan diferan dimoun ki koz diferan lang kre enn nouvo zouti 
pou kominike. Sa n ouvo lang la li determine par seki Noam Chomsky 
apel ‘Gramer Iniversel’. Li rezet seki siperfli e konsantre lor seki 
endispansab pou ki dimoun kapav kominike ar dimoun.  
Mem bann lang kreol ki finn devlope dan bann koloni kot ti ena 
esklavaz, zot pa rezilta  direk relasion propriyeter esklav ek esklav.  
Bann lang kreol dan Karaib ek lwes Osean Endien, zot finn devlope 
apartir enn lingwafrangka ki bann maren ti pe servi dan basen 
Mediterane.  
Dan Moris, Kreol Morisien li lang maternel 90% popilasion e li osi 
deziem lang bann ki ena Bojpouri (5 -6%) ou Franse (3 -4%) kouma 
lang maternel.  
Depi 1966, mo pe dimann ki nou apel Kreol Morisien, MORISIEN, 
lang nasional Repiblik Moris. Anvi pa anvi, mo sir ki dan enn lavenir 
pa tro lwenten, Morisien pou vinn nou lang nasion al e pli lwen li pou 
122 
 vinn lang ofisiel ansam ar Angle, enn lot lang kreol. Tou bann lezot 
lang pou ena enn rol bien segonder, anvi pa anvi.  
Si nou konn bien servi nou resours lengwistiko -kiltirel, nou pou 
kapav vinn enn nasion ki posed literesi fonksionel dan de lang, 
Morisien ek Angle. Sa, li pou enn zouti endispansab pou fer fas bann 
problem ekolozik, saniter ek ekonomik.  
17.12.20  
 
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
  
123 
 ANOU RIYE  
ENN TI SKECH KOMIK  
Dan bar Bay Topet. Detrwa kliyan pe tap enn tizafer. Enn fam 
anviron 30 an rantre. Li apel Sanndia. Tou dimoun soke.  
BAY TOPET: Kapav ed ou ... mam ... zel?  
SANNDIA: Enn doub -rom ar zi limon.  
BAY TOPET: Pa vande sa isi! Rann enn servis, tire depi isi!  
SANNDIA: Konn kalite? Enn bar ki pa vann rom!  
BAY TOPET: Pa zwe rol pa konpran! Ou plas pa isi. Peyna rom ar zi 
limon isi.  
SANNDIA: Be met enn topet dan enn ver e donn mwa enn bout korn 
frir. 
Letansa de kliyan rantre. Zot apel Dammarro ek Kaspalto. Zot al asiz 
dan enn kwen. Bay Topet degaze al ver zot.  
BAY TOPET: Mo ti kwar ki zot ti finn emigre. Tousaletan la! Ki ti 
arive? Lapolis ti may zot ar enn poulia?  
DAMMARRO: Ki mo pou dir ou Bay Topet? Kaspalto ti tom amoure.  
BAY TOPET: Tou dimoun kone li amoure ar  boutey.  
DAMMARRO: Non, pa sa. Amoure ar enn madam.  
BAY TOPET: Akoz sa li aret vinn dan bar?  
DAMMARRO: Samem! Madam la dir li ki li pou kit li si li pa aret 
bwar. So lagel tro pi.  
BAY TOPET: Kifer li finn retourne?  
DAMMARRO: Madam la finn kit li.  
KASPALTO:  Fer dominer ar zom. Mo dir ou Bay Topet, akoz Jennder 
Links, tousa pe arive.  
BAY TOPET: Bon, ki zot pou bwar?  
124 
 SANNDIA: ( Li kriye for) He Misie Barmenn, mo ti vini avan sa 2 misie 
la! 
BAY TOPET: Kan zom pe koze, fam bizen choupchap! Pa finn aprann 
manier? Ki kalite!  
KASPALTO: Fann ar li Bay Topet! Bizen fer zot konpran bon kiltir, 
kiltir gran dimoun.  
SANNDIA: Konstitision garanti egalite zom -fam!  
DAMMARRO: Ki konstipasion li pe koze? Fam -zom egal! Dir li dibout 
fer titour, nou gete.  
Dousma -dousma, bar la koumans ranpli. Ena zis zom, apart Sanndia. 
Bay topet kontinie servi bann zom.  
SANNDIA: Si ou pa servi mwa, mo pe al fer enn depozision lapolis.  
BAY TOPET: (foutan) To pe fer mo kalson tranpe... Al parl gard, si to 
anvi. Isi, mwa ki se f. Dan mo bar, peyna plas pou rob -zip-blouz -
dawni -anvlope!  
Enn lavwa sorti dan fon lasal. So manier koze diferan.  
LAVWA: Li ena mem drwa ki nou tou isi.  
BAY TOPET: Twa Garfi, bous lagel. Sinon ar koutpie mo fer twa 
galoup touni, lame dan pos! Bann kouma tw a peyna drwa viv. 
Fonndos!  
Anmemtan Rani, tifi Bay Topet, rant par laport deryer.  
RANI: Papa, ki pe ariv twa? Garfi, li enn kliyan depi toultan.  
GARFI: Mamzel Rani, ou papa pe refiz servi Mamzel la.  
RANI: Mamzel, ki mo kapav servi ou?  
BAT TOPET: Rani, pa f er mwa perdi pwen!  
RANI: Perdi pwen? Mamzel la ena mem drwa ki zot tou isi.  
SANNDIA: Les tonbe! (li leve pou ale.)  
RANI: Non, pa ale! Zot pou gagn pie. Res anplas, mo pou servi ou.  
125 
 BAY TOPET: Rani, mo donn twa lord: Pa Servi Li.  
RANI: To Donn Mwa Lord? Depi kan? Mo posed 50% sa bar la; Mami 
posed 25%; twa to posed zis 25%.  
BAY TOPET: Pa koz zafer prive!  
RANI: Zafer prive? Lalwa rekonet ki se mwa propriyeter mazoriter. 
Pa bliye, Mami ti donn mwa so par avan li kit twa.  
BAY TOPET: Met dan lagazet. Kol lafis.  
RANI: Samem bizen fer.  
BAY TOPET: Nimakarram!!!  
SANNDIA: Ou’le kone kifer li pa’le servi mwa?  
RANI: Mo kone ... Akoz samem Mami finn kit li. Kisannla veritab 
nimakarram?  
Detrwa dimoun koumans aplodi; lezot dousma -dousma koumans 
kas dan ta. Dammarro ek Kaspalto, santi divan pe vire. Zot koumans 
sote -pile e sant for -for: 
“Ki nou zom, ki nou fam,  
Nou tou egal.  
Dan egal peyna lagal.”  
ZISTWAR FINI  
28.12.20  
 
 
Retourn konteni   
126 
 PROVERB  
01. TIKOUTIKOU TOUY LOULOU  
Deswit, tifi la rod gagn tou:  
Laddou, bizou, toutou, zouzou.  
Papi -sikdorz ar so dabbou2 
Konn pas bagou. How do you do?  
Tifi finn gagn boukou -boukou.  
Anverite finn perdi tou.  
Tikoutikou touy loulou, bayou!  
Lagel trouloulou aval tou.  
 
Deswit, tilom r od nouvo kous:  
Falou, sousou, doudou, foulous.  
Paren konn met dou dan labous;  
Lor vites li may li dan fours.  
Tilom finn gagn plennti foulous.  
Anverite li’nn vinn kaylous.  
Tikoutikou touy loulou, bayou!  ... 
 
Piblisite fit lapeti  
Dir tou tilom ek tou tifi 
Aret perdi letan zordi;  
Dime so lagel santi pi.  
Ar rod plen tenk boukou -boukou  
Anverite zot rant dan trou.  
Tikoutikou touy loulou, bayou!  ... 
  
 
2 Mo Telegou pou pitay.  
127 
 02. PASIANS GERI LAGAL  
De zenes foul amoure  
Finn desid pou kraz baraz  
Ki pe rod blok zot sime.  
Ton Toulsi, vie gourrouji  
Konsey zot kontrol laraz.  
Tap latet  kont miray ros,  
Se latet ki gagn gro bos;  
Miray la get twa, riye.  
Pasians ki geri lagal!  
Pie pran letan pou donn fri;  
Tibaba ‘si pran letan  
Pou grandi, konbat lemal.  
 
Bann zenes foul pasione  
Finn plen ar zot sosiete  
Ki nouri bann fos valer.  
Diktatir ek santi pi  
Nouri krever -dominer.  
Enn kout pios dan gran dilo  
Pa les okenn tras, matlo;  
Yer ek zordi vinn dime.  
Pasians ki geri lagal!  
Pie pran letan pou donn fri;  
Tibaba ‘si pran letan  
Pou grandi, konbat lemal . 
 
Rasis ek fasis kone  
Ti revolt parsi -parla  
Zame pou fer zot tranble.  
128 
 Fasil kraz latet souri  
Ki pa konn organize.  
Koumadir enn ti kouto  
Pe rod tay -tay gro poto  
Ki tini twatir -pale.  
Pasians ki geri lagal!  
Pie pran letan pou donn fri;  
Tibaba ‘si pran letan  
Pou grandi, konbat lemal.  
03. LABOU MOK LAMAR  
Tou so kamarad ti’apel li Zanblon  
Parski li ti bren – pa kwar li ti blon.  
Enn zour enn kourtie maryaz ti dir li  
Enn mamzel sorti dan enn gran fami  
Ki bien posede, finn gagn laz maryaz.  
“Li kler ousa nwar? Si li nwar tourn paz.”  
Labou mok lamar, samem nou kanbar;  
Marenwar modi seki plis dan nwar;  
Malonet denons plis raket ki li;  
Santipi sikann plis pouri ki li.  
 
Tou dimoun kone li enn gran razwar  
E dan so kafe napeyna triyaz.  
Triyanger, tazar ek so fre r Nanar  
Konpare ar li zot bann ti laryaz,  
Zanfandker joukal ki deryer midi.  
Razwar pas letan denons bann modi.  
Labou mok lamar, samem nou kanbar; ...  
 
Dan fer triyangaz, li profesionel;  
129 
 Dan trikaz, marday, peyna so segon.  
So lame ketren, lespri personel,  
Gourmandiz san fren fer li koul dan fon  
Dan bafon lavil kot malang regne.  
Li konn pas siro ar lotorite.  
Labou mok lamar, samem nou kanbar; ...  
04. LETANSA KABRI MANZ SALAD  
Karya fer maja dan dibwa;  
Kourpa vinn kosto dan karo;  
Pis-pinez gouverner katya;  
Mout ouk fer mari dan sato.  
Dime ... dime nou va get sa!  
Kabri manz salad, letansa.  
Ki li dir?  
Kabri manz salad.  
Letansa?  
Kabri manz salad.  
 
Dan lakaz, papa bat mama;  
Dan karo tonton viol so nies;  
Depite gagn vot ar paysa;  
Biznes fer piti ar biznes.  
Dime ... dime nou va get sa!  
Kabri manz salad, letansa.  
Ki li dir? ...  
 
Zot finn pers bann trou dan lesiel;  
Zot finn vers pwazon dan poumon;  
Lamer finn vinn enn gran poubel;  
Dilwil palmie touy Amazonn.  
130 
 Dime ... dime nou va get sa!  
Kabri manz salad, letansa.  
Ki li dir? ...  
05. PA MWA SA, LI SA!  
Kan li fer axidan, se larout ki pa bon;  
Kan li fel lekzame, se lekol ki pa bon;  
Kan may li pe koken, se lalwa ki pa bon;  
Kan malad pe chom li, se dokter ki pa bon.  
Pa mwa sa, li sa, samen premie komannman.  
 
Kan maryaz pe kase, se madam ki move;  
Kan zanfan pe fane, se so fam ki move;  
Kan metres swiside, se desten ki move;  
Kan li perdi so plas, se patron ki move.  
Pa mwa sa, li sa, samem premie komannman.  
 
Kan dife alime, se bannla ki antor;  
Kan klima rant dan kriz, lanatir k i antor;  
Kan pol nor vinn dilo, gouvernman ki antor;  
Kan lamer pe monte, se vwazen ki antor.  
Pa mwa sa, li sa, samem premie komannman.  
 
Kan pandemi fane, dokter -ners ki fane;  
Kan siklonn fer ravaz, meteo ki fane;  
Kan manze pe manke, se planter ki fane;  
Kan zanfan pa konn lir, profeser ki fane.  
Pa mwa sa, li sa, samem premie komannman.  
 
Pamwasalisa, pamwasalisa, pamwasalisa, pamwasalisa, 
pamwasalisa, pamwasalisa ... Ala nouvo manntra! Pamwasalisa, 
131 
 pamwasalisa, pamwasalisa, pamwasalisa, pamwasalisa, 
pamwasali sa ... Ala nouvo manntra!  
06. JAB KASIET DAN DETAY  
Li derasinn tou pie pou li ranz so lakaz;  
Toutotour so lakaz, li finn tal so pavaz;  
Pa kapav les feyaz gat bote so bawann;  
Pa kapav les koutim fer modern tom anpann.  
Karbonn lor later, dan lamer, dan latmo sfer?  
Sasetendetaysa!  
 
Kan li pou konpran ki jab kasiet dan detay?  
 
Lafore Makabe blok sime devlopman;  
Lafore mangliye blok lespas touristik;  
Pa kapav les bann pie blok biznes globalman;  
Pa kapav les laliann anpes nou al piknik.  
Karbonn lor later, dan lamer, dan latmosfer?  
Sasetendetaysa!  ... 
 
Par milie bann zanfan al lekol anba ban;  
Apre sis banane pa konn lir, ni ekrir;  
Pa kapav les lekol fabrik bann ignoran;  
Pa kapav les zanfan dan lavenir pa sir.  
Karbonn lor later, dan lamer, dan latmosfer?  
Sasetendetaysa!  ... 
07. LALANG PEYNA LEZO  
Lor zaza napeyna so segon;  
Parol koul dan dalo so servo;  
Mister siyantifik, teolozik, fer pon  
132 
 Dan latet nou zeni kaspalto.  
Kifer bizen aprann, do matlo?  
Al fatig nou latet pou nanye.  
Bondie finn donn nou  tou pou nanye  
Enn lalang san lezo ki bat fol?  
Lalang peyna lezo gran kado  
Bondie lamour, pardon, konpasion.  
 
Li exper tou zafer san aprann;  
So konesans zame tom anpann;  
Bann dokter sansoulie ekout li;  
Premie minis souvan vizit li.  
Kifer bizen aprann, do matlo?  
Al fatig nou latet pou nanye.  
Bondie finn donn nou tou  pou nanye  
Enn lalang san lezo ki bat fol?  
Lalang peyna lezo gran kado  
Bondie lamour, pardon, konpasion.  
 
Mistik, matematik ek lastik  
Rim ar piknik ek sibernetik;  
Lepep admirab enpresi one;  
Aster zot sir dime pou briye.  
Kifer bizen aprann, do matlo?  
Al fatig nou latet pou nanye.  
Bondie finn donn nou tou  pou nanye  
Enn lalang san lezo ki bat fol?  
Lalang peyna lezo gran kado  
Bondie lamour, pardon, konpasion.  
 
Gramaten -tanto, toutlazourne,  
133 
 Enn long lake kot laport sakre  
Dan soley, dan lapli, pe atann  
So manntra ek so tika lasann.  
Kifer bizen aprann, do matlo?  
Al fatig nou latet pou nanye.  
Bondie finn donn nou tou  pou nanye  
Enn lalang san lezo ki bat fol?  
Lalang peyna lezo gran kado  
Bondie lamour, pardon, konpasion.  
08. DOUK OUVER LIZIE TANG  
Li ti ena enn ti laboutik  
Ki ti zwe so rol ekonomik.  
Ti ena ant li ek so kliyan  
Plis ki zis relasion komersan  
Ziska zour li desid sanz istil,  
Adopte pratik dan gran lavil:  
Dan biznes peyna lot ki profi;  
Peye kash, peyna plas pou kredi.  
Pa dir ou li ti vinn bien -bien ris,  
Pa frekant tidimoun; frekant zis  
Gropalto ziska zour li grene.  
 
Dan tourman enn gran douk li tonbe,  
Me dan douk li’nn konpran so malang;  
E se douk ki ouver lizie tang.  
 
Dan zot lak az pa ti’ena pares;  
Tambi ti okip bann plantasion;  
Devi li, ti okip tou leres;  
Bann zanfan ti ere, san fason.  
134 
 Apart sa, Tambi ti ranz enn nik  
Andeor domisil konzigal;  
Li ti vinn konseye dan distrik,  
Bon exkiz pou lavi bakanal.  
Devi ti okouran so grimas  
E enn zour, li desid pou large;  
Dan lebra so vwazen li dir ‘bas’.  
 
Dan tourman enn gran douk li tonbe  ... 
 
Li, li ti enn zenes bien malen;  
Ti pe al dan enn bon S.S.S.  
So paran ti kwar dan gran desten:  
Dokter, avoka, Premie Minis.  
Zenes la pa ti kwar dan zefor,  
Dan pasians, dan ranvway pou dime  
Tou seki kapav zwir san tarde.  
Lavi kourt! Kan tarde, kapav mor!  
Trafik lapoud zwisans san zefor,  
Samem ki neseser pou ere  
San limit, san kontrent, dan konfor.  
 
Dan tourman enn gran douk li tonbe  ... 
09. MALER PEYNA  LODER  
Li ti bien gayar, pa ti per nanye;  
E dan so kafe pa ti’ena triyaz.  
Tou pas dan pake, bon kouma laryaz  
Parski li ti kwar li bien proteze.  
Enn zour san atann, li ti zwenn tase.  
Pa ti bizen plis pou fer li trouv kler  
135 
 Parol grandimoun depi lepase:  
Vreme m sa do! Maler peyna loder.  
 
Li ti posede, kontan bangole;  
Li ti sir toultan pitay pou koule  
Dan dalo lavi beni par lasans  
Parski li ti kwar dan so Providans.  
Enn zour san atann, li ti zwenn tase.  
Pa ti bizen plis pou fer li trouv kler  ... 
 
Li ti bien kosto, pa konn maladi;  
Sa ti fer li kwar li pa vilnerab.  
Nisa, tamasa kontrol so lavi  
Dan zwisans san fren andeor palab.  
Enn zour san atann, li ti zwenn tase.  
Pa ti bizen plis pou fer li trouv kler  ... 
10. PA GET ZOZO PAR SO PLIM  
So papa ti ris, so belmer enn pis;  
Me pou papa la, so fam ti maha.  
Tifi la ara ar zot sinema,  
Ti pas so letan rev enn prens sarman  
Ki ti pou fer li konn vre paradi.  
Enn zour li ti zwenn enn zoli degenn,  
Koumadir zetwal sorti dan kawal.  
Mamzel la balan dan lebra galan.  
Li pa ti premie, sirtou pa dernie.  
 
Gran dimoun ti dir, pa get zozo par so plim.  
 
 
136 
 Enn zoli tifi ar lekor mannken  
Ti bien malere parski so fami  
Tir jab par lake, toultan mank mwayen,  
Pa kapav donn li seki li bizen  
Pou viv gran lavi san lekonomi.  
Enn zour li ti zwenn enn bien gran misie,  
Ki enpe dan laz, ar enn pos garni  
Ki ti pe donn li pitay ek bizou  
E ti montre li trik fer labous dou.  
 
Gran dimoun ti dir, pa get zozo par so plim.  
 
Ti’ena enn tilom ar mari toupe  
Ki ti kontan dir ki dan so desten  
Ena rol siprem,  kikfwa premie mem.  
Li ti rod partou enn siperparen  
Ki ti pou gid li, ed li traverse.  
Enn zour li ti zwenn enn fenomenn rar  
Ki ti pe fer kwar li ti’enn avatar.  
Tilom la ti tas dan enn touk melas  
E souvan li ti bizen sof lili.  
 
Gran dimoun ti dir, pa get zo zo par so plim.  
 
08.01.21  
 
 
Retourn konteni   
137 
  
 
 
ANOU SANTE, TAZ  
Pou Taz so laniverser 23 -an ek zenerasion Taz -Yann -Rachel ki 
reprezant lavenir limanite.  
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
  
138 
 1. ANOU SANT A SONG POUR TOUS  
1 
Lontan -lontan lor enn planet larkansiel  
Ti ena enn zarden gran kouma lesiel  
E dan zarden la ti’ena lavi varye,  
Kalite lor kouler ti pe kas pake.  
 
Let us sing a song for all;  
Une chanson pour nous tous;  
Anou sant a song pour tous!  
2 
Tanki kreatir dan lasenn nouritir  
Ti konplemanter, ti ena lavenir  
Me kan enn kreatir koumans fann pikan  
Lerla nou lekilib perdi dan koutvan.  
 
Let us sing a song for all;  ... 
3 
Kouma Lisifer, ler enn dek lar grannwar,  
Koumans fer vantar, mem li enn gran katar,  
Lalimier sonbri ar lapeti feros;  
Plen pos, tou pou mwa lerla vinn ‘zi big boss’.  
 
Let us sing a song for all;  ... 
4 
Mem zarden finn vinn enn imans simitier,  
Plenpos, Toupoumwa refiz trouv lalimier;  
Kontinie fer fezer, viol Mama -Later,  
Obliz Kreater avoy dife lanfer.  
 
139 
 Let us sing a song for all;  ... 
5 
Mersi Senier, ar Kovid -diznef ou finn  
Ouver lizie tang, fer nou gout nou mofinn.  
Aster nou konpran responsabilite  
Zardinie dan zarden larkansiel bote.  
 
Let us sing a song for all;  ... 
2. AVATAR  
Senier dir mwa ki bizen fer?  
Tourman partou, lespri fezer  
Pe dirize, pe enpoze,  
Kraz dinite, touy onette;  
Fer satini ar tradision;  
Fer bouyon ar nou relizion.  
 
Pa premie fwa, pa premie fwa!  
Dimann  Rama, dimann Boudha!  
Ek Zezikri ki fekfekla  
Zot finn martiriz lor lakrwa.  
Telma dezir zwisans deswit  
Ki zot bliye tou so laswit.  
Fixe lalimier efemer,  
Bliye Lalimier enteryer.  
Fixe maya, bliye moksha!  
Arete ar zot pran, pran, pran!  
Mazinn pran kont ek par taze!  
 
Senier dir mwa ki bizen fer?  
Zot finn polie later, lamer  
140 
 E ler aster pa respirab;  
Bann pie, bann plant enseparab,  
Bann papyon, zwazo, zanimo  
Pe pati, vinn lapo -lezo.  
 
Pa premie fwa, pa premie fwa!  
Dimann Rama, dimann Boudha!  
Ek Zezikri ki fekfekla  
Zot finn martiriz lor lakrwa.  
Telma dezir zwisans deswit  
Ki zot bliye tou so laswit.  
Fixe lalimier efemer,  
Bliye Lalimier enteryer.  
Fixe maya, bliye moksha!  
Arete ar zot pran, pran, pran!  
Mazinn pran kont ek partaze!  
 
Senier dir mwa ki bizen fer?  
Lisifer finn deklar lager  
Pou fer zarden vinn simitier  
E enn larme roderdeler  
Pe mars ar li pou fer profi,  
Nouri dibri, fit lapeti.  
 
Pa premie fwa, pa premie fwa!  
Dimann Rama, dimann Boudha!  
Ek Zezikri ki fekfekla  
Zot finn martiriz lor lakrwa.  
Telma dezir zwisans deswit  
Ki zot bliye tou so laswit.  
Fixe lalimier efemer,  
141 
 Bliye Lalimier enteryer.  
Fixe maya, bliye moksha!  
Arete ar zot pran, pran, pran!  
Mazinn pran kont ek partaze!  
3. KOT TO POU ALE?  
Biento -biento to pou kit mwa deryer,  
Enn ti plot later san okenn valer.  
To pou’al donn nesans nouvo kreatir  
Pa kone kotsa dan lekor fitir.  
 
Kot to pou ale mo nam?  
Where will you go my soul?  
Où iras-tu mon âme?  
Dan lekor enn sen ousa enn bourik?  
Lekor kreatir enn lot liniver?  
Lekor Mahatma ousa satanik?  
Ousa to pou fonn dan Nam Kreater?  
 
Nouvo plot later li pou lor enn lil?  
Ousa losean? Ousa kontinan?  
Dan krater volkan ousa Vatican?  
Dan lavi fasil ousa difisil?  
 
Kot to pou ale mo nam?  
Where will you go my soul?  
Où iras-tu mon âme?  
Dan lekor enn sen ousa enn bourik?  
Lekor kreatir enn lot liniver?  
Lekor Mahatma ousa satanik?  
Ousa to pou fonn dan Nam Kreater?  
142 
 Nam vakabon dan lespas enfini  
Ki rod experyans dan lot galaxi?  
Nam explorater zame satisfe  
Ki dan vwayaze dekouver bienfe?  
 
Kot to pou ale mo nam?  
Where will you go my soul?  
Où iras-tu mon âme?  
Dan lekor enn sen ousa enn bourik?  
Lekor kreatir enn lot liniver?  
Lekor Mahatma ousa satanik?  
Ousa to pou fonn dan Nam Kreater?  
 
Ayo mo ti nam, kan to zwenn Gran Nam,  
Dir Li pa kone ki ti’ena deryer,  
Ki pou’ena divan me Dev ti senser  
Mem dan so erer. Li dir twa salam!  
 
Kot to pou ale mo nam?  
Where will you go my soul?  
Où iras-tu mon âme?  
Dan lekor enn sen ousa enn bourik?  
Lekor kreatir enn lot liniver?  
Lekor Mahatma ousa satanik?  
Ousa to pou fonn dan Nam K reater?  
4. LANFER -PARADI ISI  
Ayo mo nam, dir mwa kouma  
Mo kapav lib malgre karma.  
Bann aksion yer, aksion zordi  
Kontrol lavi, kontrol lespri.  
143 
 Ki liberte kapav ena?  
 
Tansion! Tansion! Gita dir nou  
Lavi li enn kontradiksion;  
Atraver nou aksion zordi  
Nou kapav ranz enn lot dime.  
 
Li vre desten li ekziste;  
Si nou servi nou liberte  
Nou kapav ranz enn lot desten  
Ziska nou rant dan delivrans.  
Pasians! Pasians! Perseverans!  
 
Ayo mo nam, kot paradi?  
Lanfer li bien vivan isi!  
Tanay karma pa pou large;  
Li sere mem ziska trangle.  
Nou res esklav, peyna sorti.  
 
Paradi, lanfer, toulede  
Zot la isi; zot pa laba.  
Par nou aksion nou kapav fer  
Dife lanfer vinn paradi.  
 
Li vre desten li ekziste;  
Si nou servi nou liberte  
Nou kapav ranz enn lot desten  
Ziska nou rant dan delivrans.  
Pasians! Pasians! Perseverans!  
Ayo mo nam, ki bizen fer  
Pou mont lesel ver lalimier;  
144 
 Sorti dan nwar dominasion,  
Al ver laglwar liberasion?  
Ayo mo nam, ki bizen fer?  
 
Tou seki to fer azordi  
Fer mwa monte ousa desann;  
Li vre mo kontrol to lavi;  
Li vre osi to enn zeni.  
 
Li vre desten li ekziste;  
Si nou servi nou liberte  
Nou kapav ranz enn lot desten  
Ziska nou rant dan delivrans.  
Pasians! Pasians! Perseverans!  
5. LI PA BIZEN SA!  
Ayo mo atma, dir mwa vit do ta,  
Avan to al dan enn lot shivala,  
Eski Mah atma bizen tousala?  
Katedral zean, minare gratsiel,  
Pagoda anlor, manndirr larkansiel.  
 
Ar zis enn atom glase -silansie  
Li’nn eklat silans, alim far partou,  
Grandi net lespas, fer letan marse,  
Fer lavi vibre dan sek, dan labou.  
 
Eski li bizen moniman zean  
Kan so bann zanfan maye dan koutvan,  
Kan so kreasion korde dan disan?  
Ar lor, ar larzan, zot dekor kofor,  
145 
 Ranz gran moniman pou zot prop konfor.  
 
Ar zis enn atom glase -silansie  
Li’nn eklat silans, alim far partou,  
Grandi net lespas, fer letan marse,  
Fer lavi vibre dan sek, dan labou.  
 
Dan so kreasion napeyna exse;  
Bote neseser dan senplisite  
Fleri tou kouler, respir sentete.  
Li pa neseser met kostim fezer,  
Servi lager pou priye Lesenier.  
 
Ar zis enn atom glase -silansie  
Li’nn eklat silans, alim far partou,  
Grandi net lespas, fer letan marse,  
Fer lavi vibre dan sek, dan labou.  
 
Anou ranz legliz dan fon nou leker;  
Ranz enn bon lespas pou nou lapriyer;  
Lor enn ti otel bengn dan lalimier  
Alim sanbrani, partaz parrsadi,  
Dir amenn, aminn; dir Bondie mersi.  
 
Ar zis enn atom glase -silansie  
Li’nn eklat silans, alim far partou,  
Grandi net lespas, fer letan marse,  
Fer lavi vibre dan sek, dan labou.  
 
146 
 6. MO PIE TOULSI  
Kan mo ti zanfan, gran dimoun isi  
Ti dir mwa, garson, okip pie toulsi.  
Mo ti tro fatra pou dir zot mersi.  
Mo ti prefer fler sorti lot pei  
Ki fer fezer dan ansiklopedi.  
Aster mo konpran valer pie toulsi.  
 
Toulezour, san fot, mo al okip li;  
Donn li nouritir; protez so lavi;  
Anpes bann verminn vinn fann lapipi.  
My holy basil,  ma plante tulsi  
Parfim  mo lakour, mo lakaz  beni,  
Nouri mo lekor, netway mo lespri.  
Basilic sacr é! Zoli pie toulsi!  
 
Mo zanfan zot fer kouma mwa  zordi  
Parski zot kone toulsi garanti  
Enn bon lekilib ant lekor -lespri,  
Ant natir -kiltir, ant yer ek zordi.  
Nou bann pie toulsi rekta pe nouri  
Lekor ek lespri, konbat santi pi.  
 
Toulezour, san fot, mo al okip li;  
Donn li nouritir; protez so lavi;  
Anpes bann verminn vinn fann lapipi.  
My holy basil,  ma plante tulsi  
Parfim mo lakour, mo lakaz  beni,  
Nouri mo lekor, netway mo lespri.  
Basilic sacr é! Zoli pie toulsi!  
147 
  
Lang ki nou servi pou dir nou lavi,  
Pou dir nou lespri, kouma pie toulsi  
Li ranz nou desten, amenn armoni,  
Efas ignorans, konbat partipri,  
Amenn dinite, grandi nou lespri,  
E prepar sime pou vre paradi.  
 
Toulezour, san fot, mo  al okip li;  
Donn li nouritir; protez so lavi;  
Anpes bann verminn vinn fann lapipi.  
My holy basil,  ma plante tulsi  
Parfim mo lakour, mo lakaz  beni,  
Nouri mo lekor, netway mo lespri.  
Basilic sacr é! Zoli pie toulsi!  
7. ENA SWAMI EK ... SWAMI  
Napa les zes touy konesans;  
Les madigra pas pou siyans.  
Tansion maya, sef ilizion,  
Fer sinema, may timilion  
Pou nouri lapeti tazar  
Met dan zar mem li katar.  
Ena Swami, ena swami:  
Swami ki konbat maladi,  
swami ki nouri maladi;  
Swami ki touy siperstision,  
swami nouri siperstision;  
Swami ki kont maryaz zanfan,  
swami beni maryaz zanfan;  
Swami ki kwar fam li Shakti,  
148 
 swami pou ki fam li lagli.  
ENA SWAMI, ena swami.  
 
Napa les chorr ouver legliz;  
Les nachannya abiz to miz.  
Tansion zestaz deklar maraz,  
Fer langrenaz ran t dan lakaz,  
Fer ignorans pran plas sazes.  
Lerla maler! Bare lakes!  
Ena Swami, ena swami:  
Swami ki konbat maladi,  ... 
 
Napa les fos deklar kone,  
Fer nenport vinn laverite.  
Tansion patang, exper vangvang  
Servi lalang pou fann malang,  
Vey enn seke ler pa gete  
Pou trik lizie ar malpropte.  
Ena Swami, ena swami:  
Swami ki konbat maladi,  ... 
 
Napa les dos perdi sime,  
Al ekout sipakiete.  
Kiltir manter, kiltir rimer  
Kot pa bizen fann petal fler  
E kot bizen li pla nt pikan  
Pou blok lelan nou bann zanfan.  
Ena Swami, ena swami:  
Swami ki konbat maladi,  ... 
149 
 8. LASENN CHAWCHAW  
1 
Ayo mo bayo! Kifer to fer sa?  
Tou bann kreatir ki dan lanatir  
Ki zot animal, ki zot vezetal  
Kone ki zot tou mayon dan lasenn  
Chawchaw, food chain, la chaîne alimentaire.  
Me twa gran fezer to koleksioner.  
 
Kreatir Bondie, nou tou nou kone  
Pou nou res vivan nou bizen manze  
Me twa frer fezer twa to pa manze  
Parski to gagn fen me pou posede;  
Foto dan albem, lor miray trofe,  
Spesimenn rar ki met dan mize.  
 
To touye pou montre twa ki mari;  
To koupe -transe zis pou fer roupi;  
Devaste later, devaste lamer  
Pa parski to fen. Pou vinn miliarder.  
 
2 
Ayo mo bayo! Kifer to fer sa?  
Zanimo, zwazo, pwason dan lamer  
Dan lespri malad zot zis enn zafer  
Neseser po u ranz lanpir milioner.  
Plant, pie, lafore, Bondie finn donn twa  
Pou fer tranzaksion, ranpli to kofor.  
 
To pa’nvi kone lemonn vezetal  
150 
 Li ‘si li sansib. Mazinn sansitiv!  
To pa bizen biyodiversite!  
Betone, goudrone, sivilize?  
Animal, vezetal pa konn lir liv,  
Peyna plas pou zot dan to gran mahal.  
To touye pou montre twa ki mari;  
To koupe -transe zis pou fer roupi;  
Devaste later, devaste lamer  
Pa parski to fen. Pou vinn miliarder.  
3 
Ayo mo bayo! Kan to pou konpran?  
Komie Korona ankor to bizen  
Pou ki anfen to gagn enpe zenzen?  
Lanatir li enn gran lasenn chawchaw  
Kot to gagn manze ek to donn manze.  
Sa de la toultan bizen balanse.  
 
Eat and be eaten! Manze, et manze!  
Manger, être mangé! Aret pran, pran, pran!  
To bizen aprann done, partaze!  
Olie rod lager, met tor lor lezot,  
Ouver lizie tang, realiz erer.  
Nou Mama -Later bien -bien ankoler!  
 
To touye pou montre twa ki mari;  
To koupe -transe zis pou fer roupi;  
Devaste later, devaste lamer  
Pa parski to fen. Pou vinn miliarder.  
 
151 
 9. NANYE PA BOUZFIX APART ...  
 
 
1 
Depi koumansman do ta  
Nanye pa bouzfix, teter:  
Lalinn tourn otour later;  
Later tourn otour soley;  
Soley otour galaxi;  
Galaxi otour? Bez sa!  
 
Nanye pa bouzfix apart  
Lamor. Ki to kwar?  
Kan toupi aret tourne,  
Li tonbe, monwar.  
2 
To’le enn lemonn parfe  
Kot nanye pa  pou sanze?  
To’le ki tou pil anplas,  
Koumsa to kontrol lespas?  
Sel plas kot sa ekziste  
Se kot nanye pa pouse.  
 
Nanye pa bouzfix apart  ... 
3 

152 
 Twa to kwar dan enn lemonn  
Kot maler finn fini fonn;  
Kot tou dimoun bien ere;  
Kot pa ena malere.  
Si sa anpes twa sagren,  
Pa vedir nou tou dan bien.  
 
Nanye pa bouzfix apart  ... 
4 
Pa bliye ki Gita dir!  
Pa vinn fer to latet dir!  
Lavi enn kontradiksion;  
Partou aksion, reaksion.  
Problem ek so solision  
De kontrer donn lavenir.  
 
Nanye pa bouzfix apart  ... 
10. KREOL SAN POU SAN  
Dan pei Moris nou tou nou kontan  
Enn bon ver labier, enn pla fish -n-chips,  
Trazedi Shakespeare, Dickens so roman,  
Agatha Christie ek poezi Keats  
Me sa pa vedir nou’nn vinn lapo kler  
E ki nou pei li’enn Ti -Langleter.  
Lor nou lil Kreol nou tou koz Kr eol, 
Kreol Britanik, Kreol Morisien;  
Nou kontan manze zoli pla Kreol;  
Lamizik Kreol fer nou kas leren.  
 
Dan pei Moris nou tou nou kontan  
153 
 Enn bon ver diven, enn trans kamanber,  
Komedi Moli ère, poezi Baudelaire,  
Lekritir Flaubert ek talan Montand  
Me sa pa vedir ki nou medinnfrans  
E ki nou pei li enn Ti -Lafrans.  
Lor nou lil Kreol nou tou koz Kreol,  ... 
 
Dan pei Moris nou tou nou kontan  
Roti, chapati ek moulouktani;  
Nou kontan Tagore, fim Inndoustani,  
Lata Mangeshkar, Ustad Ali Khan  
Me sa pa vedir ki nou medi nnlenn  
E ki nou pei li enn Tipti -Lenn.  
Lor nou lil Kreol nou tou koz Kreol,  ... 
 
Kontan, pa kontan, nou tou imigran  
Lor later Kreol ki nou’nn transforme;  
Kontan, pa kontan, zordi nou zanfan  
Pe ranz enn desten veritab bote.  
Me sa pa vedir bliye kiltir yer. 
Li vedir sirtou pa fer erer yer.  
Lor nou lil Kreol nou tou koz Kreol,  ... 
10.05.20  
 
154 
  
 
 
 
GARRBARR  
 
 
 
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
  
155 
 PROLOG  
 
Dan enn gran zarden -parter -potaze -verze kot fler, fri ek legim viv 
ankonkibinaz san fosont.  
 
MANIEL  
Saras, ki pe ariv twa? Koumadir dife dan langka.  
SARAS  
Enn zafer tris ek komik anmemtan. Bramma dan enn so bann moud 
bizar parey kouma kan li ti desid pou avoy sounami lor enn ti lil.  
MANIEL  
Ki mous finn pik li sannkoutla?  
SARAS  
Ala Katija pe vini. Les li explik twa.  
Katija rantre.  
MANIEL  
Katija, to kone ki pe arive ...  
KATIJA  
Pa koze! Pa koze! Pa koze! Garrbarr partou!  
Saras kit zot. Li al fer enn letour dan zar den e sant so sante prefere.  
SARAS  
Channda -Mama lao  
Enn soukoup dan dilo  
Enn koko san fetaz  
Ekleraz dan lonbraz  
Channda -Mama lao  
 
Enn soukoup dan dilo  
Fanal pal -pal aswar  
Ekler somey dan nwar  
Channda -Mama lao  
Vey mwa  ... 
156 
 Enn kou li aret sek sante. Divan li , anba pie pipal, li trouv so 
Shaktimann dan pozision lotis, pe medite. Li met aryer dousma pou 
pa deranz so bienneme. Tro tar. Bramma ouver so lizie.  
BRAMMA  
Saras, mo Shaktidou, kifer to pe kile?  
SARAS  
Sori, mo koko! Pa ti’le kas to konsantrasion.  
BRAMMA  
To sante ti pli for ki mo meditasion. Mo ti pe pans twa e ennkou to 
paret divan mwa. Mo bizen to koudme.  
SARAS  
Waw! Gran Kreater bizen mo koudme.  
BRAMMA  
To pa responsab art ek kiltir?  
SARAS  
Wi... alor?  
BRAMMA  
Finn ariv ler pou enn gran festival teat.  
SARAS  
Gran Senier, your wishes are my commands. Ki ou’le? Fars, 
melodram, komedi, trazedi, trazikomedi, opera, komedi mizikal, 
operarok, Afropera?  
BRAMMA  
Tousa ek ankor.  
SARAS  
Baprrebap! Gran Senier, explik ou ka.  
Letansa Katija ek Mani el rantre.  
KATIJA EK MANIEL  
Gran Senier, nou ti pe rod ou ...  
BRAMMA  
Pa bizen rod mwa. Mo partou anmemtan.  
157 
 SARAS  
Ala li rekoumanse!  
BRAMMA  
Koze! Ki zot ena pou dir?  
KATIJA  
Enn entwision. Koumadir ti pou bon si nou organiz enn mela pou kas 
routinn. Met dan lanbians!  
BRAMMA  
Ki to panse, Saras?  
SARAS  
Kapav fizionn mela ar festival teat.  
MANIEL  
Kifer non!  
BRAMMA  
Maatenva! Zordi desizion lor vites. Kisannla pou trap lamans 
pwalon?  
MANIEL  
Normal ou Shakti, O gran Shaktimann.  
BRAMMA  
Saras, ki to dir?  
SARAS  
Enn mo: Wi!  
BRAMMA  
Bon, large lekours!  
  
158 
 AK 1 
LAVI ENN KONTRADIXION  
SENN 1  
Dan lakaz Dropadi ek Kris. Kris pe asize lor so sofa dan salon, pe get 
televizion, enn ver rom dan so lame. Tann enn baba pe plore. Enn 
lavwa fam, andeor lasenn, kriye for.  
DROPADI  
Kris get enn kou ki baba pe gagne. Mo lame sal, mo pe lav lasiet.  
KRIS  
Sa travay fam sa!  
Dropadi, enn fam anviron 30 an rantre, tabliye otour leren ek enn 
torson lor so zepol.  
DROPADI  
Mersi pou leson gratis!  
KRIS  
To pa trouve to pe deranz mwa. Mo fatige travay  pou nouri zot tou. 
Kan zot pou konpran?  
DROPADI  
Enn tibaba 1 an dan lot lasam. Kifer to pa al fer li konpran?  
KRIS  
Arete foutou! Palab fam.  
DROPADI  
Palab fam? Okip lakaz, okip zanfan, kwi manze, nouri zanfan, servi, 
deservi, lav lasiet, netway lakwizinn ... palab fam?  
KRIS  
Aret fatig mo latet. Mo mama ti ena rezon!  
DROPADI  
Ki to mama vinn fer ladan?  
KRIS  
Li ti dir mwa pa marye ar tifi lavil. Gagn zafer ar tifi vilaz!  
159 
 DROPADI  
Kris, aret radote!  
KRIS  
Enn manier koz ar to mari sa?  
DROPADI  
Non, mo swami!  
KRIS  
To koz foutan lorla!  
Dropadi sorti e retourne ar enn baba dan so lebra.  
DROPADI  
Dir mwa kouma mo pou lav lasiet ek netway lakwizinn e pran baba 
anmemtan.  
KRIS  
Twa ki ti anvi gagn baba. Tou manier, depi to’nn gagn baba, to nepli 
enn fam. To’nn vinn enn maternite. ... Bon! Donn, mo pran to batar!  
DROPADI  
Koumadir mo ti fer li tousel.  
Li met baba la dan lebra Kris e li retourn dan lakwizinn.  
KRIS  
Kimannyer mo ti kok? Kan to grandi, fer atansion ar fam. Depi Ev 
nou bann zom nou dan pens!  
Li sant so sante prefere.  
Timimi lav zafer la,  
Met zafer la  
Dan zafer la.  
Charli, Charli aret bwar diven banann,  
Dan diven banann ena bebet sizo.  
 
Dropadi rantre.  
160 
 DROPADI  
Enn sante pou sant ar enn ti baba – sante lakanbiz! Sant Larivier 
Tanie.  
Dropadi pran tibaba la e sant “Channda Mama” . 
Channda -Mama lao  
Enn soukoup dan dilo  
Enn koko san fetaz  
Ekleraz dan lonbraz  
Channda -Mama lao  
 
Channda -Mama lao  
Enn soukoup dan dilo  
Fanal pal -pal aswar  
Ekler somey dan nwar  
Channda -Mama lao  
 
Channda -Mama lao  
Vey mwa kan mo dodo  
Tres enn kolie petal  
Ar diaman bann zetwal  
Channda -Mama lao  
 
SENN 2  
Kot Simonn, dan so libreri.  
SIMONN  
Mo konpran ki to donn priyorite to fami, sirtou ki ena enn baba pou 
okipe me ...  
DROPADI  
Mo kone ki to pou dir. Mo finn lir to liv. Mo  dakor ar twa me so ler 
pa’nkor arive. Pou difisil fer Kris konpran. So model fam se so prop 
mama. Mo bizen avanse dousma -dousma. Fodepa mo bles li. Mo 
kone ki so kote macho enpe for ...  
161 
 SIMONN  
Zis enpe?  
DROPADI  
(riye) Enpe boukou! Me mo kontan li, Simonn.  
SIMONN  
Samem problem. Lamour fer nou travay pou “mersi misie”.  
DROPADI  
Bon mo bizen ale. Mo tilom so babam3 pou ena pou sorti.  
SIMONN  
Atann detrwa minit. Mo anvi prezant twa detrwa kamarad.  
DROPADI  
Bonnfam la pou wayld si mo fer li atann.  
SIMONN  
Ala zot pe vini. Mo tann zot loto dan lantre. Pa pou tarde. 
Toumanier, zot pou al depoz twa kot twa. Gard to kalm, mo Dropa! 
Mo al ouver laport.  
Simonn sorti. Letansa Dropadi al get bann liv lor letazer. ... Simonn 
retourne ar trwa madam.  
SIMONN  
Dropa, mo prezant twa Fazila, Koukou ek Marie. ( zot anbrase ) Bon, 
nou koumanse toutswit. Dropa enpe prese. Dernie fwa ki nou ti 
zwenn, nou ti dimann tou dimoun reflesi lor nesesite enn mouvman 
egalite jennder. Kisannla pou koz premie?  
MARIE  
Dan mo kartie, sit iasion bien difisil.  
SIMONN  
Kifer?  
MARIE  
Pou tou dimoun, Bondie li maskilen singilie e akoz sa dimoun kwar ki 
Bondie finn fer zom siperyer e fam enferyer. Ar enn bout lezo zom li 
 
3 Granmer paternel.  
162 
 finn kre fam. Dan nou lapriyer, nou apel Bondie Papa dan lesiel. 
Peyna plas p ou mama.  
FAZILA  
Kot nou ‘si parey. Selman, enn sans nou enan bann liv Asma Barlas 
ki ed nou pou reflesi.  
KOUKOU  
Kot nou biznes laboutik gagn priyorite toultan. Tou lezot segonder.  
SIMONN  
Dropa, twa ki to panse?  
DROPADI  
Kot nou ‘si sistem patriyarkal mari f or ... me ena prev ki lontan -
lontan, ti ena enn sistem matriyarkal. Ti’enan mem enn prenses ki ti 
ena 5 mari.  
SIMONN  
Pa kapav sap dan karay, tom dan dife. Fer vazinokrasi ranplas 
falokrasi. Seki bizen se egalite jennder.  
Enn tapaz deor. Tou dimoun galoupe al kot lafnet. Enan enn lamars 
pasifik par bann aktivis egalite jennder. Zot pe sant zot sante 
rasanbleman.  
                         1 
Ver leker listwar letan tourn so far  
Pou depoz so zerm dan vant marenwar;  
Lekor kont lekor dan enn mem frison  
Zot pe donn nesans zot prop kreasion.  
Dropadi finn ne, Halelouya;  
Dropadi finn ne, Soubhaan Allah;  
Dropadi finn ne, Shanti, Shanti, Shanti.  
                        2 
Dan lebra listwar letan bourzone,  
Toulede lekor tranble, frisone;  
Lekor kont lekor, letan ek listwar  
Pou akous ansam pwazon dezespwar.  
Dropadi finn ne, Halelouya;  
163 
 Dropadi finn ne, Soubhaan Allah;  
Dropadi finn ne, Shanti, Shanti, Shanti.  
                        3 
Lor lezel listwar letan vwayaze,  
Li poz so semans dan leren glase  
Leklips koumansman, eklat nam silans.  
Lamour transparan eklo dan enn dans.  
Dropadi finn ne, Halelouya;  
Dropadi finn ne, Soubhaan Allah;  
Dropadi finn ne, Shanti, Shanti, Shanti.  
                        4 
Lame dan lame, letan ek listwar,  
Pou seki trouv kler zot amen n lespwar,  
Lavi vinn lamor, lamor vinn lavi,  
Febles vinn lafors, dezord armoni.  
Dropadi finn ne, Halelouya;  
Dropadi finn ne, Soubhaan Allah;  
Dropadi finn ne, Shanti, Shanti, Shanti.  
                        5 
Letan ek listwar finn larg bann petal,  
Zot pe so f later ar laflam kristal.  
Dropadi finn ne, Dropadi finn ne,  
Mama nou later, gran ser silansie.  
Dropadi finn ne, Halelouya;  
Dropadi finn ne, Soubhaan Allah;  
Dropadi finn ne, Shanti, Shanti, Shanti.  
 
SENN 3  
Dan letamazor Parti Vre Valer  (PVV) . Enn renion en portan.  
PREZIDAN  
Dan enn timama, enn dimoun extra enportan pou vini. Fer bien 
atansion ki zot dir ek ki zot fer. Pou enn renion desizif pou 
164 
 Mouvman Vre Voler. ( tou dimoun riye ) Mo’le dir ‘vre valer’. ( zot riy 
pli for ). Pa enn ler pou fer jok!  
Sekreter rant re. 
SEKRETER  
Patron, ou envite spesial finn arive.  
PREZIDAN  
Fer li rantre! ( li al kot laport pou akeyir so envite. Sekreter sorti e 
retourne ar enn misie ki akonpagne par detrwa gro lebra ). Misie de 
Brawn, bienveni dan biro MVV. ( Zot tou asize e bann gro l ebra al 
dibout deryer Misie de Brawn. Bann manm biro PVV paret bien 
enpresione. ) 
PREZIDAN  
Misie de Brawn, vou zave laparol.  
DE BRAWN  
Mersi Prezidan! Mo ena enn propozision pou fer dan lentere 
minispalite. Kouma zot kone, toutotour nou lavil ena enn lafore 
vierz, samam Lafore Makabe. Mo bann exper finn konfirme ki anba 
later sa lafore la ena enn gran trezor ...  
PREZIDAN  
Lor? Diaman?  
DE BRAWN  
Non, sarbonnter.  
PREZIDAN  
Ki pou fer ar sa?  
DE BRAWN  
Ki pou fer ar sa? ELEKTRISITE!  
PREZIDAN  
Ki pou ariv nou lafore?  
DE BRAWN  
Nou lafore? Met li plat. Fouy bann laminn. Tir sarbonnter. Alim dife.  
Sof dilo. Fer lavaper. Tourn tibinn; fer kouran; alim golob. Servi 
kouran; pey bil; konpagni vinn ris. Samem apel devlopman.  
165 
 ENN MANM  
Prezidan, lel zenn pa pou dakor. Zo t mars ar Grinnpis.  
PREZIDAN  
Lel zenn? Nou koup zot lezel!  
DE BRAWN  
Sa ki apel bon koze. Bizen arete ar sa bann vie lide paseis! Lafore se 
lepase. Lavenir se sarbonnter. Sanbonnter vedir travay; travay vedir 
pitay; pitay vedir ... seki li vedir.  
(aplodisma n) 
PREZIDAN  
Kisannla ena kestion pou poze? Seki ena kestion, poz kestion. Sinon 
silans radio til des es dou part...  
ENN MANM  
Nou, ki nou pou gagne?  
DE BRAWN  
Kisannla propriyeter lafore? Minispalite. Minispalite pou gagn kas 
lokasion; pou ena tax lor sak to nn sarbonnter; pou ena finansman 
elexion, baz, lafis, koler lafis, poketmoni etsetera, etsetera.  
PREZIDAN  
Seki pa dakor lev lame. Seki lev lame, mo koup so lame. ... Mersi 
Misie De Brawn. Oumem nou sover; sover Mouvman Vre Voler. Mo 
dimann enn estennding o vesionn. ( aplodisman prolonze ) 
(zot sante ) 
Donn to lame, pran mo lame;  
Lame dan lame;  
Anou batir  
Kiltir sarbonnter.  
 
 
 
166 
 SENN 4  
Renion Grinnpis.  
CHERPERSONN  
Non, non, non, zordi nou pou koz lor kriz klima. Sekirite alimanter li 
lor azanda lasemenn prosenn.  
Ena enn gran tapaz. Kikenn lor so bisiklet, rant direk lor lasenn, p erdi 
lekilib, vir anbalao.  
Detrwa galoupe pou al ed li.  
CHERPERSONN  
Ki ariv twa Bourrbak? Ena dife dan to deryer?  
BOURRBAK  
Mo ena enn nouvel so -so. 
CHERPERSONN  
Rakonte.  
BOURRBAK  
De Brawn pe reysi so kou!  
TOU DIMOUN  
Aret radote! Koz parol!  
BOURRBAK  
Mouvman Vre Voler ek de Brawn pe fer enn lalians.  
CHERPERSONN  
Trankil tou dimoun. Les bourrbak koze. Bourrbak, tigit me peu! Koze 
bayo!  
BOURRBAK  
Yer ti ena enn renion kot ekzekitif M.V.V finn aksepte, kan zot gagn 
elexion, lwe lafore vierz otour nou lavil, ar de Brawn pou li met tou 
plat, fouy bann laminn pou tir sarbonnter.  
Tou dimoun koumans koze anmemtan. Enn dezord napa -badine.  
CHERPERSONN  
Trankil vouzot!  
Dousman -dousman lord retourne.  
167 
 CHERPERSONN  
Bourrbak, donn enpe detay.  
BOURRBAK  
Mouvman Vre Voler ena boukou kas. Zot pe fann lamone kouma 
kaka -mile. Peyna nanye pou bar zot sime.  
ENN MANM  
Ena Mouvman Dropadi!  
BOURRBAK  
Mouvman Dropadi zot feminis me osi anarsis. Zot pa kwar dan 
organizasion politik; zot pou refiz rant dan zwe elektor al. Akoz sa 
sime kler pou M.V.V. Zot parey kouma nou. Boukou zoli lide me zero 
organizasion.  
CHERPERSONN  
Be, ki bizen fer?  
BOURRBAK  
Kre enn parti/mouvman politik ki ekolo ek sosialis. Lafore Makabe, li 
poumon nou lavil. M.V.V pou touy tou pou enn pogne pit ay. Bizen 
kre kontrer M.V.V.  
CHERPERSONN  
Kontrer M.V.V?  
BOURRBAK  
Enn veritab MOUVMAN VRE VALER, ekolozik, feminis ek sosialis.  
CHERPERSONN  
Pa bourrbak ditou!  
BOURRBAK  
Mersi!  
CHERPERSONN  
Kot pou koumanse?  
BOURRBAK  
Ena boukou dimoun enteresan dan nou lavil m e sakenn pe fer so 
tibout sime tousel. Si reysi met zot ansam ... BOUM! M.V.V faypat 
san kler!  
168 
 CHERPERSONN  
Mo propoz kreasion enn sou -komite ...  
BOURRBAK  
Ase ar sa kalite fos aksion la. Mo propoze ki Grinnpis ek bann 
entelektiel progresis ki gravit otour S imonn zwenn pou demar 
prosesis la.  
CHERPERSONN  
To kapav organiz enn premie renion?  
BOURRBAK  
Kifer non!  
 
SENN 5  
Kot Dropadi.  Dan zot lasam.  
KRIS  
To pe les li anpwazonn to lespri.  
DROPADI  
Mo pa konpran.  
KRIS  
To pa anvi konpran.  
DROPADI  
Be, dir mwa ki mo bizen konpran.  
KRIS  
Simonn ena repitasion gat -menaz ...  
DROPADI  
... ki vedir?  
KRIS  
Depi toultan, nou kiltir dir ki zom bizen al travay andeor lakaz e fer 
lamone rantre; bann madam, travay dan lakaz, okip zanfan ek 
zanimo.  
169 
 DROPADI  
To sir seki to pe dir? Met on ki to ena rezon. Savedir ki mem ki nou 
kone ki later enn boul dan lespas, nou bizen kontinie kwar ki later 
plat parski lontan, dimoun ti kwar sa.  
KRIS  
Non, pa sa!  
DROPADI  
Kris, nou’le nou pa’le, sanzman pa arete. Kan sanzman arete, lavi 
fini. Bhagavad -Gita pa dir ki zour nou ne, nou koumans mor? Nanye 
pa ekziste san so kontrer. ... Twa ek mwa nou toulede Endou me 
eski nou kone ki vre -vremem Endouism vedir.  
KRIS  
Pappao! To koumans koz kouma li ...  
DROPADI  
Kisannla?  
KRIS  
Samem, to larenn feminis!  
DROPADI  
Kris, anou tom dakor. Nou pran letan pou etidie Endouism. Mo pas 
twa mo liv, The Hindu Way par Sashi Tharoor.  
KRIS  
Mo pa gagn letan pou lir. Mo bizen kaskot pou fer pitay rantre, pou 
okip lavenir nou Tikok.  
DROPADI  
Li apel Deva. ... Mo konn twa bie n, mo bonom. Mo sir to pou lir liv 
la. Bonswar, mo koko.  
 
 
 
170 
 SENN 6  
Dan enn plas piblik. Enn ti group dimoun (tifi, garson, zenn, vie 
melanze) pe koze.  
TIFI 1  
Mo pa konpran kifer sarbonnter pa bon. Langleter ti koumans so 
devlopman ar sa.  
VIE 1  
Bizen aret servi lenerzi fosil – sarbonnter, petrol, gaz natirel. Samem 
ki fer global warming.  
ZENES 1  
Kot ou finn gagn sa?  
VIE 1  
Dan lagazet, beta.  
TIFI 2  
Dan lekol pa finn montre sa. Dan Ekonomix peyna sa.  
ZENES 2  
Bann profeser mem pa kone.  
VIE 2  
Pa kapav blam  profeser. Zot bizen swiv program.  
TIFI 1  
Kifer protez Lafore Makabe? Pou nouri zako?  
VIE 1  
Fifi, zako ‘si bizen gagn drwa viv.  
ZENES 2  
Zame to finn al dan bwa tousel ar to zoliker. Enn nisa apar.  
TIFI 1  
Twa vomie to bous to lagel parski to laservel finn desann dan to 
bavant. Mo sipoze to ena laservel. Enan dout.  
VIE 1  
Plis enportan se ki pe lav lamone malang, fer li vinn blan dile. Mafia 
ladrog finn rant partou. Misie de Brawn finn vinn kingmeker.  
171 
 ZENES 1  
Tann dir bann ki mars ar zot gagn li  bonn.  
VIE 1  
Wi, pou enn zour. Apre to vinn zot esklav. Fer atansion zenes.  
Amizir zot pe koze, dimoun pe koumans atroupe. Enn kou enn group 
grolebra, maske, arme ar gourden, fons lor zot ar violans, bate brit -
brit.  
 
SENN 7  
Dan stidio enn radio lib. Enan enn program politik ar reprezantan de 
tandans opoze.  Li kler ki reprezantan M.V.V. pe perdi pwen. Dimoun 
telefone pou dir ki zot pa dakor ar M.V.V.  
Enn kou tann enn explozion. Apre silans lamor.  
 
SENN  8 
Renion enportan dan enn horl. Animater prensipal se S imonn. Enan 
portparol plizier group ek zot seporter. Enan elektrisite dan ler.  
SIMONN  
Pa trakase, nou finn pran prekosion ki bizen. ... Li kler ki ena enn 
mouvman fasis liye ar mafia ladrog ki pe rod enpoz so diktatir. Lespri 
jayde bizen ranplase par praxis: reflexion, desizion, aksion. Nou for 
parski mazorite dan lavil pa dakor ar de Brawn ek so Mouvman Vre 
Voler me nou feb parski nou lager lor detay me nou bliye esansiel.  
PORTPAROL GRINNPIS  
Pa kapav les bann bandi detrir nou patrimwann natirel. Nou b izen 
gagn elexion pou met anpratik enn politik ver. ( aplodisman ) 
SIMONN  
Donk bizen gagn elexion. Pou gagn elexion, nou bizen met nou 
lafors ansam. Bizen enn politik ver, sosialis ek demokratik. Priyorite 
se tom dakor lor enn program komen ekonomik, politik ek sosial ...  
172 
 PORTPAROL MOUVMAN DROPADI  
Dakor me eski bizen enn organizasion politik? Bien vit, enn birokrasi 
pou asiz lor nou latet. Kouma Roza L. ti abitie dir ...  
PORTPAROL PROGRESIS MINISIPAL  
Bizen enn organizasion politik ki ena enn stratezi kler e ki konn gard 
enn lekilib ant teori ek pratik.  
PORTPAROL MOUVMAN DROPADI  
Sak fwa nou dir sa e lor vites enn ti pogne arivis pran kontrol partou 
e enpoz zot vizion.  
SIMONN  
Zot toulede ena rezon me ki bizen fer pou ki nou vinn enn lafors 
enbar ab? Mo poz enn kestion senp. Eski lidersip neseser? Mwa mo 
kwar wi. Seki nou bizen se enn lidersip eklere ki amenn linite de 
kontrer. Nou rekonet ki lavi enn kontradixion e se linite ant de 
kontrer ki pou fer nou avanse.  
TON MANIEL  
Simonn, mo kapav koze?  
SIMONN  
Wi, Ton Maniel.  
TON MANIEL  
Bann frer ek ser, mo zis enn sapantie ki abitie pran toutsort kalite 
dibwa, met zot ansam pou fer enn zoli lakaz kot nou zanfan kapav 
viv. Nou isi, nou zis enn ta varyete dibwa. Anou ansam dimann Gran 
Sarpantie lao, gid nou  pou nou ranz enn bon lakaz pou nou fami. Si 
sak dibwa refiz koste ar enn lot dibwa, pa pou ena okenn lakaz e 
maler pou fer nou mizer. Anou servi lansar, piedrwa, marto ek 
sizofen pou krez mortez, ranz tenon e fer de dibwa diferan vinn 
torsenn kole. ( aplod isman ) 
MARIE  
Mo kone mo bet me mo ti lespri pe dir mwa ki nou bizen lor vites 
swazir enn lekip dirizan ek enn lider.  
173 
 PORTPAROL MOUVMAN DROPADI  
Virkitourn -tournkivir!  
MARIE  
Dropadi ki bizen vinn lider.  
PORTPAROL MOUVMAN DROPADI  
Omwen enn bon koze!  
MARIE  
Pa mouvman Dropadi me enn dimoun ki apel Dropadi, ki isi parmi 
nou.  
DROPADI  
Marie, dan ki kales to pe met mwa? Pa kone sipa mo pou kapav ...  
Simonn, Marie, Fazila ek Koukou  (ANMEMTAN ) 
Nou kone to kapav.  
DROPADI  
Baprrebap!  
PORTPAROL MOUVMAN DROPADI  
Ki pou ariv nou mouvman?  
TON MANIEL  
Sanz so nom!  
SIMONN  
Apel li Mouvman Roza L.  
PORTPAROL MOUVMAN DROPADI  
Pa kone ki bann kamarad pou panse.  
TON MANIEL  
Enn ti sakrifis, matlo, pou enn gran aksion.  
Detrwa zenn galoupe rantre. Zot esoufle.  
ENN ZENN  
Bann taper arme pe vini! Boure zanfan!  
SIMONN  
Tou dimoun tini anplas. Peyna pou boure. Lekip karate ek 
joujoutsou, prepar zot pou fer fas!  
174 
 Enn ventenn zenn zan – tifi-garson melanze – pran pozision konba.  
Bann gro le bra rantre. Simonn, Dropadi ek Ton Maniel avans ver  zot. 
Li kler ki zot pa ti pe atann rezistans.  
DROPADI  
Ki mo kapav fer pou zot?  
GRO LEBRA 1  
Twa ki twa?  
DROPADI  
Mo apel Dropadi, mo mama enn ti bonom ki apel Deva, mo misie 
apel Kris. Isi mo lider Mouvman Dropadi ki pou kandida dan elexion 
minisipal.  
GRO L EBRA 2  
Dir sa fam la avans so gro fes.  
ENN KARATEKA  
Kifer to pa vinn dir li tomem?  
Gro lebra la fons lor li. Enn ti teknik joujoutsou e taper la plat lor so 
vant. Enn gran bagar koumanse. Enn par enn se bann gro lebra ki 
boure.  
 
SENN 9  
“Isi Radio Makabe. Komiser elektoral finn donn rezilta final elexion 
minisipal ki ti deroule yer. Mouvman Dropadi finn ranport tou bann 
siez e Madam Dropadi finn deklare Madam Lemer pou enn manda 4 
an. 
Nou aprann osi ki M.V.V. finn disoud e pa pe trouv Misie de Brawn  
so bout.  
Pli tar nou pou donn zot plis detay.”  
 
 
175 
 SENN 10  
Kot Kris ek Dropadi. Dropadi rantre.  
DROPADI  
Kris! Kris! Kot twa?  
KRIS  
(Enn lavwa andeor)  
Mo vini la!  
Enn group dimoun rantre. Parmi ena Simonn ek Ton Maniel.  
Dropadi fer zot asize  
DROPADI  
Kris, ena envite!  
Kris paret lor bor laport. Li ena tabliye otour so leren ek enn torson 
lor so zepol.  
KRIS  
Wi, Madam Lemer, kepwizfer pouvou. ( tou dimoun riye ) 
Kris anbras so fam e al salie bann envite.  
DROPADI  
Kot mo ti Deva?  
KRIS  
Li finn al ar so babam. Mama finn aste enn titoutou, enn goldenn -
ritriver pou li.  
DROPADI  
Li tro gate sa piti la. ... Kris, telefonn Jasonn, dir li mo bizen 7 porsion 
dirifrir ek so eksetera.  
KRIS  
Pa neseser! Mo finn prepar manze pou 10 dimoun.  
DROPADI  
Pa vre!  
KRIS  
Lakwizi nn pe apel mwa. Servi enn apero letansa.  
176 
 DROPADI  
Kris!  
KRIS  
Kiete?  
DROPADI  
To enn LAMOUR!  
 
EPILOG  
ZINNDAGI KA MELA  
 
TON MANIEL  
Mo finn pas mo lavi koup pie pou prepar dibwa pou ranz lakaz; nou 
finn met lafore plat; poumon later malad; ena finn mem servi di bwa 
pou ranz enstriman tortir pou krisifie Bondie.  
Mo fer serman Bondie, zame ankor mo pou koup pie.  
Mo pe al lakaz pou plant enn pie lafours e vey li grandi; get so rasinn 
dan later vinn rasinn dan ler e so rasinn dan ler rant dan later; servi 
so fey pou ekrir mo testaman.  
Amenn, Aminn, Om Shannti, Shannti, Shannti, Om!  
PIE LAFOURS  
Kan Ramdeo ek so Shakti Ziliet  
Desid kraz miray, fer li satini,  
Tou bann vilazwa kriye for “Chichi!”  
Exepte Mango, nenenn Tiziliet.  
Refren:  Mango konsey zot pa ekout nahi,  
Fer parey kouma rasinn pie lafours,  
Ki sorti lao dan lesiel beni  
Pou rant dan later, grandi so lafors.  
 
177 
 Kan Kristian Kato ek so Katija  
Desid pou marye, Monper -Mawlana  
Dir zot pa dakor. Koutim enportan!  
Ki relizion zot pou d onn zot zanfan?  
Refren:  Mango konsey zot pa ekout nahi,  
Fer parey kouma rasinn pie lafours,  
Ki sorti lao dan lesiel beni  
Pou rant dan later, grandi so lafors.  
 
Kan Devi desid pou al viv ar Mark,  
So mama -papa dabor modi li;  
Answit menase pou dezerit li.  
Zot pa pou frekant manzer bef ek pork.  
Refren:  Mango konsey zot pa ekout nahi,  
Fer parey kouma rasinn pie lafours,  
Ki sorti lao dan lesiel beni  
Pou rant dan later, grandi so lafors.  
 
Kan Praba -Sheila; kan Adam ek Stiv  
Desid pou konstrir enn lavenir rait  
Bann lera legliz ek fodevo Shiv  
Koumans letalaz ek enn ta pannchait.  
Refren:  Mango konsey zot pa ekout nahi,  
Fer parey kouma rasinn pie lafours,  
Ki sorti lao dan lesiel beni  
Pou rant dan later, grandi so lafors.  
Tou bann partisipan mont lor lasenn, sant anker ar Ton Maniel e 
dans enn mahasega.  
RIDO  
 
178 
 SIME DAMILIE  
 
(VIA MEDIA)  
 
METISAZ? INNEVITAB!  
MERSI MAMA  
POEM SIRANDANN  
KAN RAVANN SONN MAF  
FER BOURIK MANZ LAZLE  
ANOU SANTE TAZ  
GARRBARR  
SIME DAMILIE  
 
 
 
Retourn konteni   
179 
 01. ANT DE KONTRER  
Li mari fasil swazir enn kote,  
Pa pran kont ditou seki lot kote;  
Si kiksoz pa so, savedir li fre; 
Si kiksoz pa bon, savedir move  
Finn trap direksion nou kachak -charli;  
Si malsans borde, savedir lagli  
Pe fann so pikan dan nou zinndagi,  
Napeyna parfen, tou pe santi pi.  
 
Li pli difisil tras tipa -tipa 
Ant de bout extrem; get seki bon la,  
Ki pa bon lab a; pa zet tibaba  
Ar bake dilo ki finn netway li;  
Pa kraz lekiri parski enn kabri  
Enn swar zis minwi ti refiz dormi.  
 
01. BETWEEN TWO OPPOSITES  
It’s very easy to choose just one side  
And ignore completely the other side;  
If it’s not hot, then it must be cold;  
If it’s not good, then it means that badness  
Has total control over our fold;  
Misfortune simply means that ugliness  
Has taken full hold of every way  
And stench has now sovereign sway.  
 
It’s very much harder to chart a new way  
Between two extremes; fi nd the goodness here  
And the badness there; and not throw away  
Poor little baby with the bathwater;  
Don’t pull down the shed because earlier  
Silly billy goat disturbed your slumber.  
  
180 
 02. LIBERTE  
So liberte li bien pli gran  
Ki osean bord kontinan;  
Li san limit, san balizaz  
E li anvlop tou patiraz.  
So liberte li absoli,  
Li file ziska lenfini;  
Li rezet tou bann restriksion;  
“Pa fer sa!”, samem so pwazon.  
 
Responsabilite zame  
Rim ar bote so liberte  
Ki pa ezite kas konte  
Liberte lezot dan dife.  
 
Kan liberte refiz partaz  
Li ouver sime lesklavaz.  
 
02. FREEDOM  
Their freedom is vaster than  
Ocean -bordered continents;  
Border -limitless it enfolds  
And grasps all ‘sans’ exceptions.  
Absolute and infinite too,  
It knows no restriction,  
No control and ‘Thou shall not’ 
Is retrograde -repugnant.  
 
It cannot be! Duty cannot  
Rhyme with liberty’s beauty  
Which should enjoy full licence  
To quash any nonsense.  
 
Stand -alone freedom is victory  
Of the forest -killing tree.  
181 
 03. JENNDER  
Zot dir Bondie ena labarb;  
Li diboute pou fe r pipi.  
Ar enn ti bout lezo Adan  
Li ti fer Ev, fam sibaltern.  
Bondie maskilen -sengilie  
Pa toler kapris feminis;  
Si fam kontinie fer so zes  
Li pou avoy Kovid -Trantwit.  
 
Tex sakre koz enn lot koze  
Me mazorite pa tande;  
Zot satisfe ar vie lide.  
Kan gagn li bonn, kifer sanze?  
Patriyarki? Matriyarki?  
Zoli parol ki koz manti.  
 
03. GENDER  
They believe that God grows face hair;  
He stands up to do his affair.  
With a small piece of Adam’s bone  
He did make Eve, the worse than none.  
God, the Masculine -Singular,  
Scorns your feminist vulgar;  
If yon hussies do not take fright,  
He’ll send this time COVID -Three -Eight.  
 
The Scriptures may speak differently  
But most turn their deaf ears quickly.  
Tradition gives comfort, silly!  
Why change when you hav e it squishy?  
Patriarchy? Matriarchy?  
That’s just bullshit, you must agree!  
  
182 
 04. VIZION VER  
Bondie finn donn nou tou pou amize:  
Lafore ebenn pou nou fer papie  
Pou fer lanbalaz pou tou nou gonaz;  
Lafore mangrov pou nou fer laplaz  
Pou garanti net sanpoursan bronzaz;  
Montagn pou kraze pou fer makadam;  
Later pou konstrir vila donn lagam;  
Larivier pou nou zet agrrambagrram.  
 
Twa ki to pe dir? Protez lanatir?  
Twa to pli kone, to fer koumadir.  
Lanatir li zis godam marsandiz  
Pou zwisans san fren tou dimo un ki miz.  
 
Ki lanvironnman? Viv teknolozi!  
Samem gran zeni ki ranz paradi.  
 
04. GREEN OUTLOOK  
For our enjoyment, God has given us:  
Green forest to make paper without fuss  
To dispose well all our rubbish and dust;  
Mangrove forest to be cleared to make way  
For beaches good for suntan, swing and sway;  
Granite mountains for macadam making;  
Fertile soil for deluxe villa growing;  
Streams and waterways for garbage dumping.  
 
What is this nonsense? To protect nature?  
Mr Know -All, you think you know better.  
Nature is our commodity larder  
For the delight of people who matter.  
 
Green idiocy, OUT! Hail Technology!  
The genius of new creativity.  
183 
 05. DIVERSITE  
Gran Bwana Paysa finn pran desizion  
Pou met partou plat ziska lorizon.  
Peyna plas pou pie, plant ek fler sovaz;  
Peyna plas pou mel ros ek patiraz.  
Plati tou teren, tire ros partou  
Pou permet masinn fer bousaz bann trou;  
Nepli pou bizen travayer kas -poz 
E profi lerla plen ziska lagorz.  
 
Monokiltir kann touy diversite  
Ki ti pe anpes lipou dirize;  
Bann dren  natirel finn vinn satini  
E later fertil nwaye dan lapli.  
Eski li posib plant diversite  
E donn garanti dinite -lape?  
 
05. DIVERSITY  
Master Roupaya has now decided  
To flatten out the land without any dread.  
No room for trees, plants and wild flowers;  
No room  for hillocks, pastures and bowers.  
Flatten, derock, remove stone walls quickly  
So that machines may move about freely;  
No need to worry about workers’ whim  
While profits run over casket rim.  
 
Cane -monoculture kills diversity  
Which used to ward off pest naturally;  
All natural drains have long disappeared  
And the fertile soil is now waterlogged.  
Is it now too late to diversify,  
Ensure dignity and peace by and by?  
  
184 
 06. RITIEL  
Laplipar lor ritiel bien for:  
Ki bizen fer kan zanfan ne;  
Ki bizen fer kan p e marye;  
Ki bizen fer apre lamor.  
Ena exper dan envansion  
Nouvo zestaz ogmant rasion.  
Pa poz kestion, zis avale  
Seki nayba dan liv sakre.  
 
Bann ki exper dan manigans  
Konn bien kouma efas doutans.  
Giji zorey, lizie, narinn  
E roul -roul nou dan lafarinn.  
Beni  ritiel nou diferans;  
Modi lafwa nou resanblans.  
 
06. RITUALS  
Most put their faith in rituals:  
How to bless the new -born babes;  
How to bless the newly -weds;  
How to bless departed souls.  
Some are good at making up  
New rituals to blow things up.  
Just believe in what you’re told;  
Forget all books, new and old.  
 
Ritual -making experts know  
How to make your belief grow.  
They tickle ears, nose, and eyes  
And pull wool over your eyes.  
Blessed be our difference;  
Cursed be our resemblance.  
  
185 
 07. APRANN  
Nou trw a ‘P’ - paran, pret ek profeser -  
Toulezour dir nou bizen konn par ker  
Kiltir gran dimoun sorti Lerazi,  
Larabi ki garanti paradi.  
Nou bizen konn Sanskrit, Arab, Franse.  
Zis sa trwa lang la Istennding Order  
Permet pou servi dan Lanpir Bondie.  
Nou trwa ‘P’ konn bien sime lalimier.  
 
Sakre koul dan dalo nou lalang kler  
San ki nou konpran ki tousa vedir.  
Pa neseser kone ki bizen fer  
Kont kriz klimatik ek alimanter.  
Resit manntra, verse ek lapriyer  
E tou pou revinn parey kouma yer.  
 
07. LEARN  
Our monuments, tradition museums,  
Insist we ken our ancestral customs  
From Eurasia, Arabia to ensure  
Eternal, heavenly delight pure.  
Master well Sanskrit, Arabic and French,  
Languages approved by Standing Order  
Of heaven’s parliament and no other.  
Our monument s know what’s not stench.  
 
Sacred words do flow down our lingual pipe  
And it matters not if meaning’s not ripe.  
Do we need to know how to face crises  
Affecting climate and security?  
Just say your mantras, verses and prayers  
And, like magic, we’ll be trouble free.  
  
186 
 08. TOUPOUMWA  
Sistem TOUPOUMWA enn kado Bondie  
Ki permet malen fer profi monte;  
Avan sistem T, boukou bon zafer  
Pa ti’ena valer ki li lor later,  
Ousa par anba, ki li dan lezer.  
Avek sistem T nou avanse priz:  
Debaras bann pie pou plant marsa ndiz;  
Met later touni pou souk so valiz.  
 
Lanatir li la pou zwisans bann dir  
Ki konn dirize pou fer lanatir  
Livre so sekre e raport fri mir.  
Zalou pe fermal! Pa ekout groker!  
Parski zot vwazen, enn mizerab yer,  
Zordi dan sato, pa fer zot plezir.  
 
08. MEMYMINE  
MEMYMINE way is god -given itch  
To egg us on and make us rich;  
Before M way, much was unsound  
Overground and underground,  
In the air and all around.  
With M way we are on fast trash:  
Useless trees make way for cash;  
The land is stripped for glorious  hash.  
 
Nature’s a boon for the deserved,  
Who domesticate natural reserve,  
Force its womb to give all we love.  
The envious grumble? Green with envy  
Because he who was a mini  
Is now a full -of-means MAXI.  
  
187 
 09. KI PARTAZE?  
Sakenn -So-Sakenn, samem nou moter  
Ki donn devlopman ek boukou boner.  
SSS finn ranz lotorout sis pis,  
Batiman zean grat ledo lesiel,  
Avion reaksion enterkontinan;  
SSS fer nou gout extra delis  
Lartik lokal ek dideor pelmel  
Grasa liberte so zanfan larzan.  
 
Solidarite? Bizen partaze?  
To latet pa bon? Aret rabase!  
Ki to’le aster? Ki limanite  
Tas deryer midi, viv kouma jangli?  
Al dimann dimoun ki zot tou anvi  
Si to’anvi kone seki bon isi.  
 
09. SHARING?  
I-Me-mine powers civilisation  
And ensures satisfaction.  
IMM gives multilane highways,  
Highrise which rubs against the sky,  
Jets that fly around the world;  
IMM offers us great days,  
Local and foreign goods, och aye,  
Dollars galore to be preserved.  
 
Sharing and Solidarity?  
Come off it! Are you crazy?  
What’s your goal? You want us a ll 
To live like beasts of old?  
Ask people and you’ll be told  
What’s really good for us all.  
  
188 
 10. ZIS BONDIE KONE  
Pa fatig to latet! Arete!  
Met lavi dan lame nou Bondie.  
Li tousel kone ki bon pou twa;  
Nek priye, pa bizen to traka.  
Kriz klima, resofman, tousala  
Bann zistwar ki fatra envante.  
Zot deklar koneser teori,  
Lergete zot komi lenprimri.  
 
Pa fatig to latet! Arete!  
Dan so plan, nanye pa pou sanze.  
Kifer to pe sakouy to latet?  
Kifer to kouma enn zirouet?  
 
“Ed tomem e lerla Li ed twa.”  
Ki to pe rabase? Bliye sa!  
 
10. ONLY GOD KNOWS  
Stop it! Don’t worry! Stupid sod!  
Put your faith absolute in your God.  
Only He knows for sure what you need.  
Let worship and prayers be your feed.  
Climate change and warming? That’s bullshit!  
These are tales conco cted by nitwits  
Who pretend that they know when in truth  
Their main aim is to sell their own myth.  
 
Stop it! Don’t worry! Stupid sod!  
Nothing will change the plan of our God.  
Why are you shaking your empty head?  
It must need a full fill of raw lead.  
 
“Help yourself and God will do the rest.”  
What are you blathering? You, mad pest!  
